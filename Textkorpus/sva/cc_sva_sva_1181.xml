<?xml version='1.0' encoding='UTF-8'?>
<TEI>
  <teiHeader>
  <fileDesc>
   <titleStmt>
    <title xml:lang="sva">84. ამირან</title>
    <author>
     <name>
      <persName>
       <forename>Jost</forename>
       <surname>Gippert</surname>
      </persName>
     </name>
     <idno type="gnd" corresp="https://d-nb.info/gnd/109337409">109337409</idno>
    </author>
    <editor>
     <name>
      <persName>
       <forename>Tariel</forename>
       <surname>Putkaradze</surname>
      </persName>
     </name>
     <idno type="orcid" corresp="https://orcid.org/0000-0002-3946-000X">0000-0002-3946-000X</idno>
    </editor>
    <editor>
     <name>
      <persName>
       <forename>Malkhaz</forename>
       <surname>Dograshvili</surname>
      </persName>
     </name>
    </editor>
    <editor>
     <name>
      <persName>
       <forename>Ketevan</forename>
       <surname>Bakradze</surname>
      </persName>
     </name>
    </editor>
    <editor>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
     <idno type="gnd" corresp="https://d-nb.info/gnd/133557154">133557154</idno>
    </editor>
    <respStmt>
     <resp>Annotated according to the ATU system</resp>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
    <idno type="gnd" corresp="https://d-nb.info/gnd/133557154">133557154</idno>
    </respStmt>
   </titleStmt>
   <publicationStmt>
    <publisher>
     <name key="gnd:4028557-1">Institute of Slavic and Caucasus Studies. Friedrich Schiller University Jena</name>
    </publisher>
    <pubPlace>
     <genName corresp="https://www.geonames.org/2895044/jena.html">Jena</genName>
    </pubPlace>
    <date>2024</date>
    <distributor>
     <addName>DFG project “Caucasian narratives in the discourse of comparative fairy tale research”</addName>
     <ref target="https://github.com/edadunashvili">Software und Texte</ref>
    </distributor>
    <availability>
     <p>
      <ref target="https://creativecommons.org/licenses/by/4.0/">CC BY</ref>
     </p>
    </availability>
   </publicationStmt>
   <sourceDesc>
    <bibl type="digitalSource">
     <ref target="https://titus.uni-frankfurt.de/texte/etca/cauc/svan/spto2/spto2.htm">TITUS</ref>
     <title xml:lang="kat">სვანური პროზაული ტექსტები. IV ლაშხური კილო. ტექსტები შეკრიბეს არსენა ონიანმა, მაქსიმე ქალდანმა და ალექსანდრე ონიანმა, რედაქცია გაუკეთეს მაქსიმე ქალდანმა და ალექსანდრე ინიანმა. მასალები ქართველურ ენათა შესწავლისათვის VII. [Svanuri ṗrozauli ṭeksṭebi,IV: Lašxuri ḳilo. Ṭeksṭebi šeḳribes Arsena Onianma, Maksime Kaldanma da Aleksandre Kaldanma, redakcia gauḳetes Maksime Kaldanma da Aleksandre Onianma. Masalebi kartvelur enata šesc̣avlisatvis, VII.] </title>
     <author>
      <name>
        <persName>
      <forename>Aleksandre</forename>
      <surname>Oniani</surname>
      <idno type="gnd" corresp="https://d-nb.info/gnd/1052482805">1052482805</idno>
     </persName>
      </name>
     </author>
          <author>
      <name>
       <persName>
        <forename>Arsena</forename>
        <surname>Oniani</surname>
       </persName>
      </name>
     </author>
     <author>
      <name>
       <persName>
        <forename>Maksime</forename>
        <surname>Kaldani</surname>
       </persName>
      </name>
     </author>
     <pubPlace>თბილისი</pubPlace>
     <publisher>გამომცემლობა "მეცნიერება"</publisher>
     <date when="1979">1979</date>
    </bibl>
   </sourceDesc>
  </fileDesc>
  <profileDesc>
   <langUsage>
    <language ident="sva">
     <index indexName="iso639-3"/>
     <ref target="http://www-01.sil.org/iso639-3/codes.asp"/>
    </language>
   </langUsage>
   <textClass>
    <keywords>
     <term type="writingSystem">utf-8</term>
    </keywords>
    <keywords scheme="http://uri.gbv.de/terminology/bk/">
     <term ref="http://uri.gbv.de/terminology/bk/18.92" key="18.92">Sonstige asiatische Sprachen und Literaturen</term>
     <term ref="http://uri.gbv.de/terminology/bk/17.97" key="17.97">Texte eines einzelnen Autors</term>
    </keywords>
    <keywords scheme="http://textgrid.info/namespaces/metadata/core/2010#genre">
     <term>prose</term>
    </keywords>
    <keywords scheme="https://d-nb.info/gnd/">
     <term ref="http://d-nb.info/gnd/4136947-6" xml:lang="de">Volkserzählung</term>
    </keywords>
    <keywords scheme="http://www.folklore.uni-jena.de/?content=attribut_a">
     <list>
      <item/>
     </list>
    </keywords>
    <keywords scheme="http://www.folklore.uni-jena.de/?content=attribut_c">
     <list>
      <item><ref target="https://github.com/Kaukasiologie/Maerchenforschung/blob/main/Annotation/">Motiv-Index im GitHub-Repository ansehen</ref></item>
     </list>
    </keywords>
    <keywords scheme="http://www.folklore.uni-jena.de/?content=vorurteile">
     <list>
      <item/>
     </list>
    </keywords>
   </textClass>
   <creation>
    <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865542/racha-lechkhumi-and-kvemo-svaneti.html">Racha-Lechkhumi and Kvemo-Svaneti</region>
       <district ref="https://www.geonames.org/613225/lentekhi-municipality.html">Lentekhi-Municipality</district>
       <settlement/>
      </placeName>
    <date/>
   </creation>
   <particDesc>
    <person role="speaker">
     <persName>
      <forename/>
      <surname/>
     </persName>
     <age/>
     <birth>
      <date/>
      <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865542/racha-lechkhumi-and-kvemo-svaneti.html">Racha-Lechkhumi and Kvemo-Svaneti</region>
       <district ref="https://www.geonames.org/613225/lentekhi-municipality.html">Lentekhi-Municipality</district>
       <settlement/>
      </placeName>
     </birth>
    </person>
    <person role="researcher">
     <name>
      <persName>
       <forename/>
       <surname/>
      </persName>
     </name>
    </person>
   </particDesc>
  </profileDesc>
  <revisionDesc>
   <listChange>
    <change/>
    <change/>
   </listChange>
  </revisionDesc>
 </teiHeader>
  <text xml:id="cc_sva_sva_1181">
    <body>
      <head>84. ამირან</head>
      <p>ჯამზჷრახ ღერთემ. ამეჩუ არი ამირან, ხედი̄ ერე ჩიდხოშა ლჷჴმაშ ლი. იზელა̄ლ ალე ი ხაკუ ერე, ჲერვა̄ლე ბჷგი მა̄რას, მიჩა მეტხჲელს, (10)ეთთხანე̄ნდეს, ხოშა ნაღალდ და̄ვარს ხეთხე̄ლი, ეჯჲარს იმე̄ჲ ხეთხნი, ჟი ხუტე. ღუმუ̄რალ ე̄რ ლიხ, ალჲარ ლოქ ხაჯეშხ და̄ვს, სერ ამირან ალჲარსი̄ ჟი ხაყვფინა და̄ვარე მასისგვშ ი ქა ლჷმკვა̄ნინ ჯო̄დჲათე. ამჩიქს ამირან ჩვათვაფ ლჷლეღვ-ლჷჯიჯვდ. დეშე̄რდმა ენმეჴრე ამშა. ალეს ჲეხვ ოთსად ღა̄ნავ ხოშა კოჯისა.</p>
      <p>(15)ეშხვინ ისმი ლიკი̄ლი. ფჷრის ჩვაზსყე ი ზჷსყის ჩვაფრე ალ ლიკილი. ამშა ჭალა̄ჲსა ლი ძღჷდ სოფელ. ალ ლიკი̄ლიდ ჟანწუხვავე თელდ სოფლი ხალს. ალ სოფელისა იზგე ეშხუ მჷშკიდ, ხედნე̄მი̄ გუთე ესდე ეჩა ლიმჴერი, ერე მა̄ჲ ღენ ლი მჷკი̄ლი. ლე̄თშვ ღჷრი უქბო̄ლდაშ მიჩა ლაშკდაშთე ი ასყი ჲეჩო̄ლარს, ჟანსყე ხვაჲ. მიჩა ჲეხვს (20)დესამა ახმეჴრა̄ლვნე, დე იშგენს ე̄ს. ეშხუ ლე̄თ ალ ჲეჩო̄ლარ სგა̄შიდ მაგ ქა̄ცითეჲსა, შიდ ესყედნე ბერჟი ყვე̄ბა, ისგლე̄თმოყქა სგა ლახა̄გა̄ნ ალ კოჯს, ხაცყე ჲეჩო̄ლს ი ჭიშხს იგემ, ამჟი ესღრი კოჯლეჟა. ხჷნსგა კოჯს ერე ჟოთქა̄ბე, ხატცი ჲეჩო̄ლს ბერჟი ყვე̄ბას ი დეშ ლახბჷგე, ეჩანღო̄ნენ ტოტშვ ოთჯილკე ი სგე̄დკარა̄ნდა ყო̄რ. ეჯკლიბ (25)ლასგიდ ანჴად ალ ყო̄რქა, ერე უნა̄რევ. მაჲ ჩუ ე̄სამა არი ამე̄ჲსა, მაგ ვოქრეშ ლი ი ალჲარე ნაღაჟვშ ლი ლასგიდ. სგა̄ჩად მჷშკიდ სგა̄ნთე ი ლაყვრაჟი ზურა̄ლს ხეწად. ალე ჩვაყუ̄რდა, ჩუ ლას ხოჩა თვალაშ ი ტანაშ, ამშა ლისგდის მა̄მა ხოჩა̄ნ. ამნე̄მ ერე ლიგჷრგალი ჟენბინე, მჷშკიდი გუემ ლიცხემ ედბინე. ხოჩა ვოქრე ლჷსდგვარა̄ლ (30)ხა̄გ, ხვა̄ჲხანს ხენყავდა ალეს მჷშკიდ, ეჩანღო̄ნენ, ლი̄ზა̄ლს, ხე̄ქვ ზურა̄ლდ: -- ეშხუ ჲეჩო̄ლი̄ლი̄ ლოქ ნო̄სა ოთსეს, ოდო მიჩა ჲეხვ ლოქ ლი გვეფ ი ეშხუ ჲეჩო̄ლი̄ლშვ ლოქ გარ ჟი ჴედნი ამხა̄ვ. ეჯი ლოქ ერ ჟანჴეს, იშგენ დო̄სამა მაყრის ი ლჷსდგვარგარ ამქუცას, ჯეჲ ლოქ (35)ეჯის ჟი ხედგარი.</p>
      <p><pb n="12"/>4  მჷშკიდ ლე̄თშვ ჩიგარ ესღრი ალ ზურა̄ლთე, ალე ლჷმა̄რ ამირანი ჲეხვ. კი̄ლ-კი̄ლს ეჩქა იკდჷდა, შომა̄ჲ ამირან ხეშყდენო̄ლ. ეშხუ ლეთ მჷშკიდს ჩოთსად ჲეჩო̄ლ, ალე მიჩა ჲეხვემ ჟენმეჴრე. ჟაჩად ზურა̄ლ ალ კოჯლეჟა ი ვოქრე ლჷსდგვარ ქა ღალ ახქვიც. ამირანი (5)ჲეხვ ლადგარს ლახა̄გა̄ნ. მე̄რმა ლე̄თ მჷშკიდ აჩად, ზურა̄ლ მექუ̄ნავა̄ლ ესხვი̄დ. ათხე ზურა̄ლდ ხე̄ქვ მჷშკიდს: -- მახე ნატფუ̄რ კამბეჩი ტუფუ ითხე. მჷშკიდ აჩად კამბეჩი ტუფი ლათხე̄ლითე, ჩვი̄თხე ი ანჴიდ. ზურა̄ლდ ჟენკიდ ვოქრე ჯაყვაჲ ი ხე̄ქვ მჷშკიდს: ათხე სი ჩვამჷბჴვ ჴადჟი ალ ვოქრე ჯაყვაჲშვ". მჷშკიდ დე̄მ იჩო, ხატკლებ (10)ლებჴვად, მარა ზურა̄ლდ მა̄ ჩომინ: -- ჯეჲ ლოქ იდგარი ი ალე ლი ი ჴადისა ლოქ ჭყინტ ხაყა ი ეჯის ლოქ ნომა ადგარიხ. ჭყინტ სგა̄ვ ათჭო̄ნე კამბეჩი გვე̄რათე, სგა̄ვ ადყვინე ვოქრე აკავანთე, ბჷგიდ ლოქ ჟი̄ვ ანლაჯე, ამჟი ჟი̄ვ ლოქ ენცვე ი იამანი წყაროთეჟი̄ვ ლოქ, ადჲე, ალ აკვანს ამირანი ხმალ ჟი̄ვ (15)ლოქ ოსრიკ.</p>
      <p>ალე მჷშკიდდ ჩუ ჩომინ ი ზურა̄ლი̄ ჩვადგა̄ნ.</p>
      <p>ათხე იამან აჩად წყაროთე ლაწვე̄ნად, ჟახხვი̄და ვოქრე აკავან. იამანს ალე ლახსაკვრელჷ̄ნ. ადსი̄ნჯვე ი აკავანისა ბობშ აყვრი. ლა̄რტყჷნჟიბო ვოქრეშ ლი ალ ბობშ ი ლა̄რტყჷნჩუბო -- ვერცხლიშ. (20)ალე იამანს გუ̄ნ ათხი̄დჷ̄ნ, ჟენკიდ ალ ბობშ ი ჩაფჷლი ყიალექვა ედკვა̄რ ი აჩად აგითე. ქა ლოხხელე ჩაფჷო მიჩა ჲეხუ̄ლს ქა ლეკედდ. "იამან, სი მა̄რე, იმ ხიჩო, ჲეხვემ ხე̄ქვ, ათხად დე̄სა ჯიკდჷ̄რა̄ლვნა მიშგვავ ჩაფლარ, ათხე მაჲ ამბავ ლი". ჭაშემ ძალავშ ათკიდვნე ჩაფჷლ ი ბობშ სგო̄თშყად კალთაჲთე ზურა̄ლს. "მადილუ ხა̄რ მიშგვა (25)ღე̄რბათს, ალე ბადრი̄შ ი ვისიბი მუვე̄ნად მე̄რი", ლე̄ქვ ზურა̄ლდ.</p>
      <p>ალ ბობშს ჟახად ამირან ესჟახეხ. ეჯი ლე̄თშვ ირთხინს იცხმჷდა ი ლადეღშვ -- კამჷლს. ალე ჟენჷრდეხ მინე ჭყინტარცახან.</p>
      <p>იამან ლჷმა̄რე̄ლი გმირ, მარა ლადი მეჩი ლი. ვოდერ მახე ლას, ეჩქად ჲეშდჲერუ ლჷთხუმ და̄ვს ზაისა ჲეშდჲერუ საჯენ ზექს ხაჴდუნდა (30)ი ჲეზვისა ჩუ ხაგმუნა. შომა̄ჲ ერე იამან ჩვედმეჩა̄ნდა, ეჩქა ჲეშდჲერუ ლჷთხუმ და̄ვ ახწი̄ნდა. ათხე მიჩ ხა̄რ ჲეშდჲერუ საჯენ და̄ვაშდ ლეჴდე. გუ̄ნ ერ ჩვედმეჩა̄ნ, დეშმამ ხოჴდა. ანჩად და̄ვ ი ლერსგვენი თე ღალ ოხკიდ იამანს.</p>
      <p>ბადრი, ვისიბ ი ამირან ჟენჷრდა̄ნხ, აჩადხ ლაღრა̄ლდ ნიცთე, (35)ეშჩუ ლახხვი̄დახ მეჩი ზურა̄ლ. ალ ზურა̄ლს ამირანდ ლალციარ ჩოთკუშუ̄რე. ეჩქა ზურა̄ლდ ქა ლახსაყდვრე: "სგაჲ ე ხოჩა ბობშარ ხიდ, <pb n="12"/>5  ისგვე ბაბას ერ თე დო̄სა ხა̄რ, ეჯი ეთწორედ". ბობშარ ამჟი აჩადხ აგითე. ამირანდ ხე̄ქვ მიჩა მჷრდის: -- ქე̄მნაყ ხოჩა თაშა̄რ.</p>
      <p>მჷრდიდ ქო̄ხნაყე თაშა̄რ ი ქო̄თჴიდ სგობინთე, ამირანდ ალეს (5)ტეფ ახცი̄რე, მიჩა მჷრდის მჷჭოდჟი ლახდე ი ხე̄ქვ: -- ვოდ დო̄მ მე̄ქვნე, ბაბა̄ თეს მა̄ჲ ღენ ხეყარ, ეჩქად დე̄მ ჯიკედ.</p>
      <p>-- ეჩის ხოდა̄ვ ათშდეხა ლადეღ, ჲერვა̄ჲდ ალე სგაჲ ქა ჯე̄ქვხ; ისგვე ბაბას ჲეშდჲერუ ლჷთხუმ და̄ვემ ოხკიდ თე, ხე̄ქვ დიემ.</p>
      <p>(10)ანჴად იამან ი ჲეხვს ოხტე̄ვე: -- იმნარ ლოქ ხო̄ქვა ალე ბობშარეშდ, ჩიქე ლოქ ალჲარ კოტო̄ლარ ლიხ ი მა̄ ლოქ ხა̄ჲმედახ ეჯ და̄ვა ლიცვა̄ლ.</p>
      <p>-- ჲაღო ადჲე̄ვ ლოქ ი ეჯ და̄ვ ქა̄ვ ხათო̄ნე, ხეშგოხ ბობშარ, მარა ალეს იამან დე̄მ იჩო: (15)-- ჩიქე ლოქ ბობშარ ლიხ ი მა̄ ლოქ ხა̄ჲმედახ. -- მი ერ ლოხთერ, ეჩქა მი ჯე̄ქვნინე ეჩხა̄ვ ლი̄ზის, ხე̄ქვ იამანდ.</p>
      <p>ხაქა̄რ ჯუნა̄ლვნე სერ ბობშარს იამან.</p>
      <p>აჯაღ ლეხშყადხ ალე ბობშარს ი ბჷგიდ ოხტე̄ვეხ მინე ბაბას. ჩიდ ხოშა ამირანს ხაკჷლდა̄ლა და̄ვა ლიცვა̄ლ, მე̄ვარ ხოლა̄მდ იშდაბ.</p>
      <p>(20)იამანს ხო̄გ ჲეზვისა მუ̄რყვამ, ამშა ყო̄რს ჟი ხაჭიდ დოლობში̄რა.</p>
      <p>-- ალეს მი ი ეჯ და̄ვ მუ̄რყვანჟიქა̄ნქა ხვაკვა̄ნად, იამანდ ხე̄ქვ, ი შომა̄ჲ ლოქ მინ ალეს ჩუ იჩოხ, ერე ალ დოლობ-ში̄რას მუ̄რყვამჟიქა̄ნქა ქა̄დკვა̄ნნეხ ი მე̄რმახენ ჟენჷრმნეხ, ეჩქა ლოქ ხაყახ და̄ვა (25)ლაშჲა̄ლთე მე̄ზიდ.</p>
      <p>სგა ლახა̄დახ მუ̄რყვამჟიქა̄ნქა ალ დოლობ-ში̄რა̄ ლაკვა̄ნას. სგა ხაფხიჭე ბადრიდ დოლობ-ში̄რას, ხვენჲა̄გარქა ხაჴიდ მუ̄რყვამს, ქა დეშ ადკვა̄რ. ხაფხიჭე ვისიბდ ი ნე̄სგა მუ̄რყვამს ხაჴიდ. ხაფხიჭე ამირანდ, ქა̄დკვა̄რ მუ̄რყვამჟიქა̄ნქა, მარა ეჩხენ დეშ ლეჲგრმე. იამანდ ხე̄ქვ: (30)-- ჩიქე და̄ვაცახან ლიშჲა̄ლ მა̄ ლოქ ხა̄ჲმედახ. ხჷნსგე ზაჲ ჩუ̄ვ ლოქ ენღე̄ლეხ, ეჩანღო აჯაღ ლოქ ადკვია̄ლვნიხ.</p>
      <p>ალ ხჷსნგა ზაისა იამანს ლათხვიართე ოსყე̄და მიჩა ნარდალ ი ცხეკს ნათხვიარას მა̄მ ხაცვრუდახ. ქა̄ჩად ალ ხჷნსგე ზაჲ, სგა̄ვდ ლეხტახხ აჯაღ ალ მუ̄რყვამს. ენკიდ ბადრიდ დოლობ-ში̄რა, ქა̄დკვა̄რ ეჩხენთე (35)ი ჟი დეშ ლეჲჷრმე. ათხე ვისიბი ნა̄თი ლი, ენკიდ ამნე̄მ ი ხვენჲა̄გარს ხაჴიდ. ათხე ამირანი ნა̄თი ლი, ამირანდ ენკიდ დოლობში̄რა, ქა̄დკვა̄რ მუ̄რყვამი ჟიქა̄ნქა, ეჩხენ ჟი ლეჲჷრმე ი ქა̄ვდ ანტიხ ამხენთე ძირს უდად. ათხე იამანს ათა̄და:</p>
      <p><pb n="12"/>6  -- მადილუ ხა̄რ მიშგვა ღე̄რბათს, ლადი ჩუ ჯაყახ მიშგვა მუწვრიდ. ათხე ალეგარ დეშ ლი, სგაჲ ჯაწჷხხ, ეჩხა̄ვ ერ ადინედ, ეშხუ წელი თხუმ, ჲერუ ციცვი თხუმ, ეშხუ კუპრ ნაფი̄ნ ნიც, ეშხუ ტომარაჲ ჷჯაბ ქერ.</p>
      <p>(5)ალე მაგ ჩვი̄თხეხ ი ქე̄დჷნგზა̄რვა̄ნხ. ჲარაღ მასარდ ხუღვახ თვითჟი ჩი̄ს. ათხე იამანდ ხე̄ქვ: -- ლჷმა̄რე დერ ხიდ სგაჲ ლა̄ზიაშდ, მი მა̄ მა̄ჲმედა ეჩავ ლიჴედ ი ამანეშ ქა ჯათო̄ნნე და̄ვა ლაზგას.</p>
      <p>სერ იამან ხო̄მბვი: -- და̄ვს ლოქ ხაყა ლალსგურად ძღჷდ (10)კერტან, ქა̄მთე ლა̄ზჟი ღადარს ყიალექვა იშდე და̄ვ ი ეჯნოვშ აცდავი ხალხს. ჲერუ ყო̄რმოყუ ლოქ ესჷ̄გა̄ნხ მარჯვდ, ტახს ლოქუ ოთშიდხ ქერ ი ყიალეჟა ლოქ ერ ლემეს ანღრი, ეჩის ნაფი̄ნ ნიცუ ესგოშეხ. მესმე ლაჴვრამჷყუ ლოქ აჩად ი ღადართე̄ჲსა̄ვ ლოქ ახფიშვდ ციცვი თხუმ, ღო მე̄რმე ციცვი თხიმ, ეჩანღო წელი თხუმშვ სტოლს (15)ლოქ ჭიშხ ნო̄თი მოშ ათკუშახ.</p>
      <p>ამჟი აჩადხ სერ ალჲარ, აჴადხ და̄ვაშნუნ. ამეჩუ̄ნენ ლიჭრაჟა̄ლ ოხჩჷ̄დხ -- ჲერვა̄ჲ ღენ ესჷ̄გე̄ნდეხ ყო̄რმოყ ი ჲერვა̄ჲ ღენ აჩეს ლაჴვრამოყ. ლოშგინპილს ჟახწი̄რქვნე ამირანდ, ბადრი ი ვისიბ ჩვესგენე ყო̄რმოყ ი ჯეჲ აჩად ლაჴვრათე ლალე̄ჭვიდ. ახფიშვდ ეშხუ ციცვი (20)თხუმ, და̄ვ სგა ხასგუ̄რდა ტაბაგს ი ღვე̄რ სგა ლახშჷ̄ღა. ახფიშვდ მე̄რმე ციცვი თხუმ ი ტაბაგს ჭიშხ ათკვიშ. და̄ვს ათა̄და: -- მადილუ ხა̄რ ღე̄რბათს, ღერთემ ნაკმარუნ ემზჷზე.</p>
      <p>ახფიშვდ ათხე ამირანდ წელი თხუმ, და̄ვს ხაჴიღ მუჭოდისა. ჟანსკინე და̄ვემ, ღადარ მაგ ყიალექვა ედშიღ, ჩუჩ-კერტანს ჟი ლახსგუ̄რდა (25)ი ქა̄ნსკინე ყო̄რქა. ყო̄რმოყ ბადრი ი ვისიბ ოსხვი̄დხ, კერტანს ქერ ოთშიდხ, მჷლამ სგა ლახდიგხ. ბადრიდ ი და̄ვემ სგა ხაფხიჭეხ ეშხვა̄რ, ამირანს ლაჴვრაჟი ჩვათგე̄დდა. ვისიბ ჩვედი̄ტვა̄ნ რაშშვ. ბადრი ი და̄ვ იბჷრგჲელხ, თან ხატუ̄ლი ამირანს: -- არიქა ხოწა̄დავ, ედო და̄ვ ლოქ ხემწირ. ბადრის ჲერ ხო̄ზდა ეჯკალიბ, ერე (30)დეცე ლაჴვრას ფჷტდა. შომა̄ჲ ლას, ამირან ჟანჲაცხ, ეჩქად ჩოთგაჭ ბადრი და̄ვს. ამირანდ სგა̄თფხიჭე და̄ვს ი ჲეშდჲერუ თხუმ მაგ ეშხუდ ახქვიც, ნეც-ნეცინდ ჩვადჭკორე, ჯიჯვ ი ლეღვ მაგ ჩვადჷ̄თე. ჲეშდჲერუ საჯენ ჯიჯვს ეხფასა̄ნ ი ჲეშდჲერუ -- ლეღვს. ალე ერ ქა̄დგა̄თვე, ეჩქაგარ ეხთხე̄ლდა ლახვბას. ბადრიდ ხე̄ქვ ამირანს, -- ვისიბ (35)ჩუ ლოქ ალჷ̄ტვე̄ლი, და̄ვს ლოქ ერ ხაწდა. ბადრის ხე̄ქვ: -- ვისიბუ ლახტუ̄ლე, იამანუ ლახღვერნე, არგებს ლოქ მო̄დ ადსკინას ძუღვათე, ქა̄ვ ხე̄ქვ, ერე და̄ვ ლოქ ჩოთდაგრახ. ბადრი̄ ჲერ ეი კთსჷ̄ნდა <pb n="12"/>7  ვისიბს, ეჩქა რაშს სგობნე ჭიშხარ სგა ლჷგე ხუღვა̄ნ ძუღვათე, მარა ღოშდ ანტახ ვისიბ.</p>
      <p>და̄ვს ნე̄სგა სგირი̄ჲსა ვოქრე სვეტ ხუღვა̄ნ, მა̄რე̄მი თე̄რალშვ გოში. ლეჲდეხ ალე ბარჯს ი ადჲეხ, ხვაჲ იშგენ ქონებაცახან, აგითე. (5)იამანდ ძღჷდ ლიხჲადა̄ლ ჩომინ. მიჩა თე სგა ლოხგეხ იამანს, ოსცვიეხ უკუდე̄მი წყარო ი ჟენხოჩვა̄ნ.</p>
      <p>იზელა̄ლხ ლახვბა ლათხვიართე, ამირან ჲადურდ დე̄მ აგვა̄ვი და̄ვარს. ეშხუ ლადეღ მინდორისა ლახხვი̄დახ სემი გველჲერშაპ, ალჲარ ამირანდ ჩვადჷ̄თე: -- წჷრნი, ჩიდ ხოშა, ამირანს; ქურუხვ, (10)მანე̄სგრა, ბადრის; მეშხე, ხოხრა, ვისიბს. ბადრიდ ლე̄ქვ, წჷრნი ლოქ მიჩ ი ქურუხვ -- ამირანს, მეშხე -- ვისიბს. ალ გარგლა ერ ქა̄დგა̄თვეხ, აჩად ჯეჲ წჷრნითე, ბადრი -- ქურუხვთე ი ვისიბ -- მეშხათე.</p>
      <p>ამირან ხემა̄ჲ ქა̄ჩად, ჩვათგე̄დდა ი მუვჟე ჩვესყლეპე გველჲერშაპდ. ბადრიდ ი ვისიბდ ჟანხვიტხ მინე-მინე ნა̄თი გველჲერშაპალ. (15)წჷრნი გველჲერშაპ, ხედისი̄ ამირან ჴადისა ხეყე̄და, ჩვედი̄ტვა̄ნ, ბადრი ი ვისიბ ქე̄ხღვაჭხ, მარა ეჯი სგე̄თგვაწ გიმთე̄ჲსა ი ალვედი ლიქვცეგარ ოხჩიშხ ლახვბად. ჴურუმოყ, იმეჩუ̄ჲ გველჲერშაპ აჩად ჩუ, ლახვბად ჩვედგეხ კარავ, ბადრი ხატული ამირანს: -- ხანჯარუ ლოქ ხაჴიდ გველჲერშაპს.</p>
      <p>(20)გველჲერშაპ ჩვაჩად ჩუბე ბუა̄სთე, ეჩე ამირან ქა̄ნჲაცხ ი ოსცვია̄ლე გველჲერშაპს. ალეს ჴადარ ახზიგდა ი მიჩა დის ლახჷნჩჷლე.</p>
      <p>-- დედე̄შ, ჟიბე ბუა̄სს ლოქ სემი ბუზუ̄ლი̄ლარ არიხ, ეჯჲარ ლოქ ნო̄სა ათყე̄ნა̄ნ, ქა̄ვ აჩად ი ვოქრე სვეტსუ ეთჭო̄ნა̄ნ ი ჩუ ლოქ ედჭყჷტნი, მა̄ჲ ღენ ლოქ ლი.</p>
      <p>(25)ქა̄ჩად ეჯი, მარა, აკვედ ერ მექვცე ხა̄და, სერ დეშ ლეხგაჭ სვეტს, ჩვანშყად ძირთე. სერ მიჩა დიემ ლიმზჷრი ოხბინე: -- ამირან ლოქ ე̄სა ლი, ქა̄ვ ლოქ ანჴად ჲედ სგობნა̄ვ, ჲედ ღოშგმა̄ვ. ამირანდ ხე̄ქვ: -- ჟი̄ვ ლოქ ედტიხხ ჟიბე ბუა̄სთე, ოდო აშ დეშ ლოქ ჴედნი, ეჩე ლოქ ქა ანჴდენი, იმექა̄ჲ ლოქ ხეკვდი.</p>
      <p>(30)ალჲარდ ჩვაღღვენეხ ამირან, ერე ჩუ მო̄დ ადგარის გველჲერშაპ ი ჟედტიხხ ჟიბე ბუა̄სთე. ეჩე ჟოხჭი̄რხე ხანჯარშვ ლერსგვენ ლესგ ი ქა̄ნჴად ეჩექა. გველჲერშაპს სგა ხაყერხ ჩელტი ლესგ ი ჩვაფიშვდხ ლუარ.</p>
      <p>ამირანს ლახუშგდჷ̄ნ, ამჟი ერ ხეყარ, ი ქე̄თყვალ ბადრის ი ვისიბს (35)ი აჩად მიჩაშდ, იზელა̄ლ სერ, მიჩაშურად ირო̄მა̄ლ ცხეკისა, ხეთხე̄ლი. ჲერ ბჷგი ი̄რი, ი ხეცვა̄ლ ი ხუტე ეჯჲარს.</p>
      <p>ამირან ლას ჯგჷრა̄ჷი ლჷპრისდე. ქა ლეხწვე̄ნა̄ნ მიჩა პეპი ი <pb n="12"/>8  ეჯნე̄მ საჩქვარდ ლახო̄მ, ერე სუმინ ვოდ დო აკვშე ჯგჷრა̄გი მაღვრას, ეჩქად ამირანი მჷმწირ დე̄სამა ლოქ ი̄რდი.</p>
      <p>აჴად ამირან ეშხუ ძღჷდ ჯო̄დჲა მინღორთე̄ჲსა, ალ მინდორ ლი გოში ღოლჲა̄ქა ჯოგშვ. კოჯა კეცხჟი ჩუ სგურ და̄ვ-დედბერ, ხოშა (5)ღუმუ̄რ ლეშგვე̄რდ ხუღვა ი ხოშა დოლობ -- ჩერიშტად, ნეცინ ცხეკს ალთე. ალეს ამირან დე̄სა ხეწად. სგე̄თნეჩდა̄ნ ამირან ღოლჲა̄ქარს, ხატცი ხმალს ღოლჲა̄ქს, ხაქვცე თხუმს ი ეჯი შიშდ სგა ხეტხენი. ალე ამირანს ლახხჷ̄რჷ̄ნ, ერე ღოლჲა̄ქ დეშ ადგარ. და̄ვ ხოსგდი ალეს, ესდე ჲერ ღოლჲა̄ქა ჯოგს ი სგა̄ჩად ჯოგ ქვაბთე̄ჲსა ი ამირანი̄ სგედყევნე. (10)ანჴად და̄ვ ი ქვაბი ყო̄რ ჟანგე, ჯეჲ სგა̄ჩად, ლემესი ნა̄შვეჲჟი თხუმ ესდე ი ჩვათგე̄დდა. ამირან სგა̄ნ უტკუნისა იზელა̄ლ ი ხეთხე̄ლი ქა̄მთე ლა̄ზს. ამჩიქა ათსჷ̄ნდა ლიკვეც, ხასკვრელ ალე ამირანს. იმხენი̄ ხესმი ალ ლიკვეც, ეჩხა̄ვ ესღრი, ხოშა̄ჲ-ხოშა ხესმი. ამჟი სერ ჲერ ესდე: (15)-- ჲარ ლოქ ლი მჷკვეც. -- ჯეჲ ლოქ ჲარ ლი, ეჯი ლეხჭოდდა. -- მი ამირან სხვი, სი ჲარ ხი. -- მი̄ჲ ამირან ხვი. იმნარ ალჴადდ ამჟი უბედ, ერე ალ და̄ვა ბედიშ ალჴადდ ჲერქე̄და?! აღე საბრა ი ნო̄თი ჟი მოშ ამფუშდა.</p>
      <p>(20)ადსი̄ნჯვე ამირანდ ი ლაღლიაშა̄რნუნ გიმისა არი ი ბერჟი ჯაჭვშ ჩუ ლჷბე ლი. ჩუ დეშ ოთდაგრა მეწრი და̄ვს, სგობნა̄ვ ვორმო ოთშთხარა ი ლაბჷრგჲელჟი ეჩხა̄ვ ოსქადა ი ჩოთშდუხვა სერ ლაღლიშა̄რთე̄ჲსა.</p>
      <p>სგა ლახა̄და ამირან ი ჟენი̄ყე ვორმოხენჟი.</p>
      <p>(25)-- მიჩა მადილუ ლოქ ხა̄რ ღე̄რბათს, ერე მიჩა მჷთხე̄ლიდ ლოქ გეზალ ახჴედა. ათხე კოტო̄ლ ფიჩხი̄ლარუ ლოქ ითხე, ლემესუ ანა̄შვე ჟი და̄ვა თხუმმოყ, ნატბიდი ე̄რ ხო̄ჲხენი, ეჩქა ეჯი ქა ლოქ დესა ჲეცხნი, მინს ლოქ ლიმა̄რა̄ლე დროჲ ლეხვოდიხ. ალ და̄ვს ლოქ ხა̄რ ჲეშდვოხუშდ თხუმ. მაგვარ სმალ ლოქ ხუღვა, ეთჲა ლოქ მოშ (30)კი̄ნჩხქა, ჟი̄ვ ლოქ ესზჷმე ხმალ კი̄ნჩხქა.</p>
      <p>აჩად ხოხრა ამირან, ენკიდ მიჩა ხმალ, ესზჷმე კი̄ნჩხქა ი ისგთექა დეშ ეთი̄და.</p>
      <p>-- ათხე, საბა, ჲაღო მიშგვი ხმალ ხაკვა̄რა მუხურისა, ჟეხიკ ეჯი, ემოშ ეხწინა̄ხი, ხოშა ამირანდ ხე̄ქვ.</p>
      <p>(35)აჩად ამირან, ჟენთხე̄ლე მიჩა მუე ხმალ, ალე ჲურინ ხოშა ლი</p>
      <p>მიჩა ხმალდ. -- ხმალს ერ ლექვნე, ეჯი ლოქ ალე ლი, გუისა ლე̄ქვ.</p>
      <p>-- ვოდ ლოქ და̄ვს თხუმს ხაქვცუდეს, ეჩქაღ ღოლჲა̄ქარუ ადტუფუ̄რე, -- მუემ ხე̄ქვ.</p>
      <p><pb n="12"/>9  ხოხრა ამირან ღოლჲა̄ქს ლეფხვნა̄ჲსა ხოყჲენი კე̄ნჭო̄ლს, ღოშგინ ხატცი ღულა̄ჲ თხუმს, ტუფ ტოტისა ხესდენი ი ტვიტელ ღოლჲა̄ქ ეჩე შყედნი მიჩაშდ, ე! ამჟი ალჲარ ხვაჲ ადტუფუ̄რე. ალე ქა ხე̄ქვ ხოშა ამირანს.</p>
      <p>(5)-- ათხე, ერ ჯიხა̄ლდეს სი, ხოშა ამირანდ ხე̄ქვ ხოხრა ამირანს, თხუმს ერ ქა̄თქვიცე̄ხი, ღოლჲა̄ქარ ქა̄მთე ედბინნეხ ლი̄ზის, ნაჲ ღოლჲა̄ქ; ტუფარ ხაკვჩერ ჟი ლელთხჷფად. და̄ვ ყო̄რჟი ესგენი, უფათვას ჩვი̄ცვრუნი ი ლჷფათვს ქა ფუშდნი ი ნაჲი̄ ქო̄გფშვდე. ქა̄მენხენისა ლასგიდ გვე̄რი ი ჩვალდაგრიდ ალ ხოლა ვინდრობა (10)და̄ვს.</p>
      <p>ჩუ̄ჲ ამჟი ჩომინხ. და̄ვ ჩვადგარხ ი ხოშა კოჯს ქა̄დკვა̄რხ. იზელა̄ლხ ეშხუდ მუ-გეზალ. ითხვიარხ ი ნამბიზუნდ ხა̄მნე მიჩა მუს ლეზობს. ეშხუნღო̄ნენ ჟახჟა̄ნდა მუეცახან ლიზელა̄ლ ი ქა ლახცვირ მიჩა მუ.</p>
      <p>(15)-- მამა, ხმალ ქა ლემცა̄დ, ხოხრა ამირანდ ხე̄ქვ. -- დეშ ჯიცა̄დი, მამაღვარა, სი ლჷმა̄რე̄ლხი ხოლა გუეშ ი მი ერ ჟი ე̄სა ლემმიზზე̄ნდე, მიშგვა ხმალი̄ლშვ კოტო̄ლ ზისხი̄ლ ერ ემჩეს, ეში̄ ჩუ ხვიდგარი. ამჷნქა დე̄სამა მადგარი, ამჟი მუღვა ღერთაშხენქა ლჷვოდ.</p>
      <p>(20)დეშ ედყიჩ ხოხრა ამირან ი ქა ლევდი ხა̄და ხმალ -- ჩვადცა̄დუნეხ ხმალარ. სერ იზელა̄ლხ ალჲარ მო̄შ-მო̄შ. დე მაღვრი ხამწამ, დე -- დე̄სამა ხოხრა ამირანს.</p>
      <p>ხოხრა ამირანს სგა ლახხვი̄და მიჩა პეპი -- ჯგჷრა̄გ. აქა̄ნი ოხკიდხ ეშხვა̄რ.</p>
      <p>(25)-- პეპი, სგე̄მბჷრგენ, -- ამირანდ ხე̄ქვ. -- მი დეშჲამ ჯებჷრგი, -- ჯგჷრა̄გდ ლახტის.</p>
      <p>ამირას ეში̄ სგე̄თქვე̄ლა̄ნ. ჯგჷრა̄გდ ფა̄უ ესციყ ჩუ. -- სგა̄ვ ლოქ ეხბჷრგა̄ნ ალეს, ემოშ ლოქ ახყვიფე. ალე უმარჯვ მა̄მ ლახა̄და ამირანს. სუმინ ესციყ ჯგჷრა̄გდ ი სუმინ ახყვიფ ამირანდ ჟი. ამირან (30)ეში̄ ხეკვი̄შა̄ლ, სგა̄ვ ლოქ ეხბჷრგა̄ნ. ერ დოშ ედყიჩ, ეჩქა ხე̄ქვ ჯგჷრა̄გდ: -- ანჩადუ ლოქ მიჩაცახან, მიჩ ლოქ ხუღვა ბერჟი კალ ი ეჩე̄ჲსა სგა ლოქ ეხბჷრგი. აჩადხ ი აჴადხ ხოშა კოჯა ძირთე, კოჯარ ეშ ი აშ ატახხ, ნესგა̄ჲსა ჩვასად კოტო̄ლ მინდორი̄ლ. ამეჩუ ჯგჷრა̄გდ ამირან ჩვესბე, ჩვესციყ ძღჷდ ბერეჟ, ამირან ბერჟი ჯაჭვშ ეჩის სგა (35)ლახბე, ხმალ ქახიქა ესდე, ეჲჟი ერე ამირან დოშ ხეჲა̄ლდეს.</p>
      <p>-- ლეზობ ი ლეთრე უკლებდუ ჯუღვა, -- ჯგჷრა̄გდ ხე̄ქვ.</p>
      <p>ამირან სერ ათხე̄ჲ ლოქ ეჩეჩუ ხა̄ბ ი ჯამზჷრახ ღერთემ.</p>
      <p>ბარამ ონიანი. სასაში. ა. ონიანი. 23. VIII. 1960</p>
    </body>
  </text>
</TEI>
