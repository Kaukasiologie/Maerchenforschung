<?xml version='1.0' encoding='UTF-8'?>
<TEI>
  <teiHeader>
  <fileDesc>
   <titleStmt>
    <title xml:lang="sva">82. ინოია</title>
    <author>
     <name>
      <persName>
       <forename>Jost</forename>
       <surname>Gippert</surname>
      </persName>
     </name>
     <idno type="gnd" corresp="https://d-nb.info/gnd/109337409">109337409</idno>
    </author>
    <editor>
     <name>
      <persName>
       <forename>Manana</forename>
       <surname>Tandashvili</surname>
      </persName>
     </name>
     <idno type="orcid" corresp="https://orcid.org/0009-0005-7812-9124">0009-0005-7812-9124</idno>
    </editor>
    <editor>
     <name>
      <persName>
       <forename>Iza</forename>
       <surname>Chantladze</surname>
      </persName>
     </name>
     <idno type="orcid" corresp="https://orcid.org/0000-0003-3670-6569">0000-0003-3670-6569</idno>
    </editor>
    <editor>
     <name>
      <persName>
       <forename>Rusudan</forename>
       <surname>Ioseliani</surname>
      </persName>
     </name>
     <idno type="orcid" corresp="https://orcid.org/0009-0008-6895-6005">0009-0008-6895-6005</idno>
    </editor>
    <editor>
     <name>
      <persName>
       <forename>Ketevan</forename>
       <surname>Margiani</surname>
      </persName>
     </name>
     <idno type="orcid" corresp="https://orcid.org/0009-0008-6895-6005">0009-0008-6895-6005</idno>
    </editor>
    <editor>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
     <idno type="gnd" corresp="https://d-nb.info/gnd/133557154">133557154</idno>
    </editor>
    <respStmt>
     <resp>Annotated according to the ATU system</resp>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
    </respStmt>
   </titleStmt>
   <publicationStmt>
    <publisher>
     <name key="gnd:4028557-1">Institute of Slavic and Caucasus Studies. Friedrich Schiller University Jena</name>
    </publisher>
    <pubPlace>
     <genName corresp="https://www.geonames.org/2895044/jena.html">Jena</genName>
    </pubPlace>
    <date>2024</date>
    <distributor>
     <addName>DFG project “Caucasian narratives in the discourse of comparative fairy tale research”</addName>
     <ref target="https://github.com/edadunashvili">Software und Texte</ref>
    </distributor>
    <availability>
     <p>
      <ref target="https://creativecommons.org/licenses/by/4.0/">CC BY</ref>
     </p>
    </availability>
   </publicationStmt>
   <sourceDesc>
    <bibl type="digitalSource">
     <ref target="https://titus.uni-frankfurt.de/texte/etca/cauc/svan/spto1/spto1.htm">TITUS</ref>
     <title xml:lang="kat">სვანური პროზაული ტექსტები. I ბალსზემოური კილო. ტექსტები შეკრიბეს ა. შანიძემ და ვ. თოფურიამ[Svanuri ṗrozauli ṭeksṭebi, I: Balszemouri ḳilo.
Ṭeksṭebi šeḳribes A. Šaniʒem da V. Topuriam (Masalebi kartvelur enata šesc̣avlisatvis, I)]</title>
     <author>
      <name>
       <persName>
        <forename>Akaki</forename>
        <surname>Shanidze</surname>
       </persName>
      </name>
      <idno type="gnd" corresp="https://d-nb.info/gnd/119042800">119042800</idno>
     </author>
     <author>
      <name>
       <persName>
        <forename>Varlam</forename>
        <surname>Topuria</surname>
       </persName>
      </name>
      <idno type="gnd" corresp="https://d-nb.info/gnd/103711473">103711473</idno>
     </author>
     <pubPlace>თბილისი</pubPlace>
     <publisher>საქართველოს მეცნიერებათა აკადემიის გამომცემლობა</publisher>
     <date when="1929">1939</date>
    </bibl>
   </sourceDesc>
  </fileDesc>
  <profileDesc>
   <langUsage>
    <language ident="sva">
     <index indexName="iso639-3"/>
     <ref target="http://www-01.sil.org/iso639-3/codes.asp"/>
    </language>
   </langUsage>
   <textClass>
    <keywords>
     <term type="writingSystem">utf-8</term>
    </keywords>
    <keywords scheme="http://uri.gbv.de/terminology/bk/">
     <term ref="http://uri.gbv.de/terminology/bk/18.92" key="18.92">Sonstige asiatische Sprachen und Literaturen</term>
     <term ref="http://uri.gbv.de/terminology/bk/17.97" key="17.97">Texte eines einzelnen Autors</term>
    </keywords>
    <keywords scheme="http://textgrid.info/namespaces/metadata/core/2010#genre">
     <term>prose</term>
    </keywords>
    <keywords scheme="https://d-nb.info/gnd/">
     <term ref="http://d-nb.info/gnd/4136947-6" xml:lang="de">Volkserzählung</term>
    </keywords>
    <keywords scheme="http://www.folklore.uni-jena.de/?content=attribut_a">
     <list>
      <item/>
     </list>
    </keywords>
    <keywords scheme="http://www.folklore.uni-jena.de/?content=attribut_c">
     <list>
      <item><ref target="https://github.com/Kaukasiologie/Maerchenforschung/blob/main/Annotation/">Motiv-Index im GitHub-Repository ansehen</ref></item>
     </list>
    </keywords>
    <keywords scheme="http://www.folklore.uni-jena.de/?content=vorurteile">
     <list>
      <item/>
     </list>
    </keywords>
   </textClass>
   <creation>
    <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html">Samegrelo and Zemo Svaneti</region>
       <district ref="https://www.geonames.org/612985/mestia-municipality.html">Mestia Municipality</district>
       <settlement/>
      </placeName>
    <date/>
   </creation>
   <particDesc>
    <person role="speaker">
     <persName>
      <forename/>
      <surname/>
     </persName>
     <age/>
     <birth>
      <date/>
      <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html">Samegrelo and Zemo Svaneti</region>
       <district ref="https://www.geonames.org/612985/mestia-municipality.html">Mestia Municipality</district>
       <settlement/>
      </placeName>
     </birth>
    </person>
    <person role="researcher">
     <persName>
      <forename/>
      <surname/>
     </persName>
    </person>
   </particDesc>
  </profileDesc>
  <revisionDesc>
   <listChange>
    <change/>
    <change/>
   </listChange>
  </revisionDesc>
 </teiHeader>
  <text xml:id="cc_sva_sva_534">
    <body>
      <head>82. ინოია</head>
      <p>(5) არდა ეშხუ ხელწიფ, ხორდა ეშხუ ზითუნახა̈უ̂. ალ ხელწიფს ჭყინტდი ალა ხორდა ი დი̄ნადი̄. ათხე ოხჴა̈დ ალას ლიწუ̂ი̄ლა̄ლე დუ̂რეუ̂. ალ ხელწიფდ მიჩა სა̈ხჷლწიფ მა̈გ ჩუ̂ა̈დზუ̂ერ ი ხა̈̄ქუ̂ ხა̈ლხს: "მიჩ ესერ ხორი ეშხუ ზითუნახა̈უ̂ ნანუ̄ლ. ეჩი̄ ჟახა ესერ ერუ̂ა̈̄ჲ ჩუ̂ა̈თხო̄ლი, ეჩას ესერ ხაჰუ̂დი ხეხუ̂დ". ა̈ნზუ̂ერ მა̈გ, მარე და̈̄რ მოშ ათხუ̂ი̄დ. ათხე (10) ხელწიფ ჟ'ა̈ნწახუ̂ა̈̄ნ. ა̈დზუ̂ერ აჯაღ მე̄რმა̄მდ, მარე აჯაღ და̈̄რ მოშ ათხუ̂ი̄დ. ა̈დზუ̂ერ აჯაღ მე̄სმა̄მდ, მარე ეში̄ და̈̄რ მოშ ათხუ̂ი̄დ. ათხე ანჴა̈დ მჷრა̈̄მხა̈ნ ეშხუ ჟეღი ლუნიჩუ̂ მა̄რე ი ამნე̄მ ლა̈̄ქუ̂: "მა̈ჲ ანბა̈უ̂ ესერ ლი?" ხა̈ლხდ ლახტიხ, ერე "ხელწიფს ესერ ხორი ეშხუ ზითუნახა̈უ̂ ნანუ̄ლ. ეჩი̄ ჟახა ესერ ერუ̂ა̈̄ჲ ჩუ მოშ ა̈თხო̄ლი, ეჩის ესერ (15) ხაჰუ̂დი ხეხუ̂დ".-- ჲაღო ესერ, ხელწიფ იმ' ა̈̄რი, ჯ' ე̄სერ ხეხუ̂ა ეჩი̄ ჟახა.</p>
      <p>ათხე სგა̄ჩა̈დხ უ̂ა̈ზრა̈ლ ხელწიფიშთე ი ხა̈̄ქუ̂ხ: -- ფუსდ! ეშხუ მა̄რე ესერ ა̈მჴედე̄ლი მჷრა̈̄მხა̈ნ ათხე ი ეჯ' ე̄სერ ხეხუ̂ა მიჩა გეზლა̈ ჟახა.-- ჲაღო ესერ, სგა̄უ̂ ოხჴიდხ ეჯ მა̄რე!</p>
      <p>(20) ალ მა̄რა ხაჟხა ძაღლთაგან. ალას უ̂ეშგმაუ̂ი̄ ჟეღი ნიჩუ̂ ხა̄რ ი სგუ̂ებნაუ̂ი̄. ძაღლთაგანს ხა̈̄ქუ̂ინხ უ̂ა̈ზრა̈ლდ. "ხელწიფ ესერ ხატუ̄ლი". სგა̄დჲეხ ალა ხელწიფიშთე. ხელწიფდ ხა̈̄ქუ̂: -- ჯ' ე̄სერ ხეხუ̂ა მო მიჩა გეზლა̈ ჟახა? -- ჯ' ე̄სერ. -- ჲაღო, ჩუ̄უ̂ ესდეხ მინდ პირობ (ხელწიფდ ლა̈̄ქუ̂): ჩუ̂ ესერ ე ა̈თხო̄ლი მიჩა ზითუნახა̈უ̂ი ჟახა-ჲ ჯ' ე̄სერ ლახუ̂ედნე (25) ზითუნახა̈უ̂ს ხეხუ̂დ, ჩუ̂ ესერ ე დოშ ი ეჩქა მიჩ ესერ ახქუ̂იცე თხუ̂იმს. -- ჰა̈დურდ ესერ ეზა̈რ!</p>
      <p>ჩუ̂ესდეხ ალჲა̈რდ ამჟი პირობ. ათხე ჩუ̂ა̈დზუ̂ერ ხა̈ლხ ი ლა̈̄ქუ̂ინ ძაღლთაგანდ: "ჲაღო, ხელწიფი ნანუ̄ლს ესერ ხაჟხა ინოია". ალა ხელწიფს მეუ̂არ ათლო̄ნ, მარე პირობ დეშ აკუ̂იშ ი სერ ქა ნაუ̂ჰედი მა̄მა (30) ხა̄დ. ათხე ხელწიფდ ჟ'ანმა̄რე ნანუ̄ლ ი მიჩა ლალსგურა რა̈შ ქა ლახუ̂ე̄მ. ალას სგა ლოხჴერნე აშირ ლუქუ̂ეით, აშირ ლჷჩა̈̄ჟ ი ჟ'ანმა̄რე ამჟი. ათხე ზითუნახა̈უ̂ს ხა̈̄ქუ̂ინ მიჩა მჷ̄ზნა̈ნიდ: -- ჲაღო ესერ, ქა̄უ̂ აჩა̈დ ი მიჩა მუცახა̈ნ ლიგუ̂ნი̄უ̂ ა̈დბინე. ლახ ესერ ლა̈ხჭუ̂ედდე̄დს, ამჟი̄უ̂ ხა̈̄ქუ̂: "ჲაღო, მიჩ ესერ უ̂ორჷნჩუ უ̂ორმოისგა რა̈შ ხო̄ბ ჩაუ̂ჩიტ, ეჯ' (35) ე̄სერ ხაკუჩ ლალსგურად". აჩა̈დ გაცხა̈ჲდ ნანუ̄ლ მიჩა მუთე ი ა̈დბინე ლიგუ̂ნი: -- იმნა̈რ ესერ იგუ̂ნი? მუქურწილ მა̄რე ესერ ხალა მო? -- მუქურწილ მა̄რე ესერ დე̄სა, მარე მიჩ ესერ უ̂ორჷნჩუ რა̈შ ხო̄ბ ჩაუ̂ჩიტ, <pb n="131"/> ეჯ' ე̄სერ ხაკუ. -- ო მამა̈̄შ, მიჩაუ̂ ცოდ ესერ ხა̄რ ი მიჩაი̄ ამი̄ მიჩა მე̄ქუ̂ი̄სგს! ქ' ე̄სერ ლახუ̂ედნე, ჲაღო ესერ, იმ იჩო?</p>
      <p>სერ ხელწიფდ ჟ'ოხმა̄რე ლალსგურა რა̈შ ი მჷნჴრი მა̄რე მა̈გ, ალჲა̈რ ესღრიხ ი ესღრიხ. მე̄რმა ლადეღ უ̂ეშგინ ძაღლთაგან ა̈თჭა̈მხ (5) ი მუქურწილ მჷნჴრი მა̄რე მა̈გ სგა ლახმა̈მ. ჩუ̂ასა̈დხ რა̈შ ი ნანუ̄ლ გარ. ათხე ალჲარე ლიზუ̂ებს ხამურჯი ი ახჭიმ უ̂ეშგინ. რა̈შდ ხა̈̄ქუ̂ინ ნანუ̄ლს: "მიჩ ესერ ლერსგუ̂ენ შდჷმხა̈ნ ლაშე̄რილ ხორი, ეჯაუ̂ ადკუ̂ა̈რ უ̂ეშგმაუ̂!" ადკუ̂ა̈რ [უ̂ეშგმაუ̂] ალა ი ეჯკა̈ლი კოჯდ ქე̄სსიპდა, ერე ნა̈პო̄ლი დეშ პერნი. ლახა̄გა̈ნ ალას ძაღლთაგან ი ა̈ხუ̂რიჭი შდჷქარშუ̂. (10) ალას ალსმი შდჷქა̈რ ხა̄რ. უ̂ეშგნაუ̂ ი სგუ̂ებნაუ̂ ჩი̄თე მუგუდ ქუ̂იცე. ამჟი ქა̄ჩად ალ კოჯქა, აჯაღ ესჭიმ ი ხეჰა̈̄ლ. აჯაღ ხა̈̄ქუ̂ინ რა̈შდ: "მიჩ ესერ ლერთან შდჷმხა̈ნ ლაცხნი̄რილ ხორი, ეჯაუ̂ ადკუ̂ა̈რ!" ადკუ̂ა̈რ ალა ნანუ̄ლდ ი ეჯკა̈ლი ცხეკდ ქე̄სსიპდა, ერე ამეისგა ნე̄სყე მა̄მა შყედნი. ლახა̄გა̈ნ ალას ძაღლთაგან ი აჭკუ̂რე ი აჭკუ̂რე. ქა̄ჭკუ̂ერ (15) ამჟი მიჩა ლა̄ზ. ახჭიმჷდ უ̂ეშგინ (|| უ̂ეშგიმ). უ̂ოდემ ჩიქად სგა ხეჰა, ეჩქად ხა̈̄ქუ̂ინ რა̈შდ: "მიჩ ესერ ლერსგუ̂ან შდჷმხა̈ნ კოლფი̄დ ხორი. ეჩეისგა ესერ ლიც ლჷგ. ეჯაუ̂ აბიდ უ̂ეშგმაუ̂ ეჩჟი, ერე მიჩ ფოყა̈რს დო̄სა ახბჷდას, ადო ეჩქ' ე̄სერ მინი̄ ჩუ იდა̈̄უ̂შიხ'. ა̈ნკიდ ალა ნანუ̄ლდ ი აბიდ უ̂ეშგმაუ̂, მარე ფოყა̈რს ქო̄ხრა̈კ კოჭო̄ლ. ალა ეჯკა̈ლი ძუღუ̂ად (20) ქე̄სსიპდა, ერე ამექა მე̄ზი დე̄სამა ა̈რი, მარე რა̈შსი ფოყა̈რ სგა̈̄ნჩუ ოთსა̈დ. ათხე ლა̈ჲბინე რა̈შდ ლიცუ̂რეუ̂ი ი ქა̄ჩა̈დ პილთექა. ალას სგა ლახა̄გა̈ნ ძაღლთაგან ი ჩი̄ხა̈ნ ხა̈სიპ, ხაწკუ̄ლი, მარე ეში̄ დე̄მხა̈ნ მოშ აჩა̈დ ი ჩუ̂ასა̈დ. რა̈შ ი ნანუ̄ლ ესღრიხ ი ესღრიხ, სგა ლა̈ხჴა̈დჷ̄ნხ აშხუ̂ სა̈ხჷლწიფთე̄სგა. ჟ'აჩა̈დხ კე̄სრი ყო̄რთეჟი̄ნ ი ბინა (25) ხაშგუ̂მინხ. ალჲა̈რდ შიშტ ხოჩა ოთა̈ხ ლახუ̂ე̄მხ ალჲა̈რს. ალ ნანუ̄ლ ლუღუჟმა̄რუდ ლჷრექუ̂ ლი. ამ ლე̄თ ა̈ნჷნყაუ̂ე კე̄სრი გეზალდ, ჰა̈დურდ ხოჩა ეჯა̄დი ლი. ალჲა̈რ ხოსგდიხ უშხუ̂ა̄რ ი ეჩჟი ქა ხალა̈ტხ უშხუ̂ა̄რე თხუ̂იმ, ერე თეს ქა დეშ ხა̈ყუ̂ლეხ. ამ ლე̄თ მა̄მა-ჲ მე̄რმა ლე̄თ აჯაღ ანჴა̈დ კე̄სრი გეზალ, აჯაღ ამჟი ხოსგდიხ უშხუ̂ა̄რ. ამჟი ალ ნანუ̄ლს (30) უნბილდ ქო̄ხუ̂შყა̈დ ლისუ̂ ქა̄მენჩუ. ამი̄ ლისუ̂ს ე̄რ ქა ხეწა̈დ კე̄სრი გეზალ, ჩუ̂ა̈დკა̄ფ უ̂ეშგინჩუ ამი̄ მალატშუ̂. ალა მეუ̂არ ათხი̄დჷნ ხელწიფსი́, ლახე ალა ზურა̄ლ ლა̈სუ̂. ალა შიშტ სგა ლახგურგუ̂ნეხ. ა̈რიხ ამჟი.</p>
      <p>ათხე ანჴა̈დ ლა̈ირ: "ჲაღო, ჩი̄ს ესერ ლა̈შია̄ლთე ხა̄რ ლე̄ზი". ალ (35) კე̄სრი გეზალსი ათხუ̂ი̄დ. ალას ხეხუ̂ ღანაუ̂ ხა̄რ. ალა ე̄რ ლა̈შია̄ლთე ესღრი ი იმა̄რა̈̄ლ, მიჩა ხეხუ̂ს ხაშგუ̂მინ მიჩა ლალსგურა რა̈შ. ალას მეუ̂არ ათტკა̈ლბჷნ, მარე იმ იჩოდა, ქა ლახდია̄ნე ი ნანუ̄ლდ ხა̈̄ქუ̂ინ: "ჲაღო, მიჩა რა̈შს ესერ ეშხუ ჰა̈̄ღუ̂ირ ნო̄საუ̂ ლოხუ̂დე ი მე̄რმე ლელპი". <pb n="132"/> ამნე̄მ ამჟი პირობ ლახუ̂ე̄მ. ალა აჩა̈დ ლა̈შია̄ლთე ი ა̈გის ჩუ̂ადშგურა̄ნე: "მიჩა ხეხუ̂ ესერ ლახე ჩუ̂ა̈დღუ̂ა̈ჟს, შიშტ ლა̈ირუ ოთზჷზეხ".</p>
      <p>ათხე, შომუ̂ა̈̄ჲ ალას დუ̂რეუ̂ ოხჴა̈დ, ჩუ̂ა̈დღუ̂აჟ. ალას ა̈ხთენა̈̄ნ ეშხუ ჭყინტ ი მე̄რმე დი̄ნა. ალჲა̈რ ისგჷნჟი ოქუ̂რ ლიხ ი ისგჷნჩუ უ̂ერცხლ. (5) ალა ხელწიფს მეუ̂არ ათხი̄დჷნ ი ლა̈ხიადა̄ლ აჩუ̂მინ, მიჩა სა̈ხჷლწიფ მა̈გ ჩუ̂ა̈დზუ̂ერ. ალ ბოფშა̈რ ი მინე დი ეჩჟი ლესგდი ლიხ, ერე იმუ̂ა̈̄ჲჟი მიჟ-დოშდულ. ალჲა̈რდ ოთზჷზეხ ათხე ლაირ: "ჲაღო, მიჩა ხეხუ̂ს ესერ ეშხუ მიჟ ხორი ი მე̄რმე დოშდულ. ლა̈ხიადა̄ლ ესერ ეზერ ოთჩუ̂ემნახ". ადზჷზეხ ამჟი მა̄რე ი ლა̈ირ. ალ მა̄რე ესღრი ი ჯუ̂ე̄დიას (10) მინდუ̂ერისგა ჩუ̂ა̈თუ̄ჟდა. ანჴა̈დ მჷრა̈̄მხა̈ნ ძაღლთაგან, ალას ლა̈ირა̈ლ ჟ'ოხკჷდჷ̄რე ი ჩუ̂ადირე, ერე "მიჩა ხეხუ̂ს ესერ ეშხუ უ̂იჯ ხორი ი მე̄რმე -- აფხუ̂". ალ ლა̈ირა̈ლ სგე̄სუ̂დე ალას ჯიბთე. ანჲა̈ცხ ალ მა̄რე ი აჩა̈დ.</p>
      <p>ოთჴა̈დ ალ მა̄რა მიჩა ლა̈ირა̈ლ ი ა̈დჭოდნე ი მეუ̂არ ათლო̄ნ, მარე (15) იმ იჩოდა? ლახტიხ პასუ̈ხ, ერე "მა̈̄ჲ ესერ ამგუ̂ა̈ჲ დო ლესუ̂, უ̂იჯდ ი აფხუ̂დ ესერ ე ხა̈̄ც მა̈გ გუ̂ეში, ქორისგა ლარდა მო̄მა ხა̈̄ცხ მინს ეჯჲარე ბა̈დუ̂შ, მიჩა ლიჴდა̄ლ ეში ნო̄სამაუ̂ ხაყერხ". ათხე ალ ლა̈ირა̈ლ ახღუ̂ა ა̈გითე. ამჟი აშხუ̂ მინდუ̂ერისგა ჩუ̄დ ა̈თუ̄ჟდა ლა̈ირალე მჷჴდა. ანჴა̈დჷდ მჷრა̈̄მხა̈ნ ძაღლთაგან ი ალ ლა̈ირა̈ლ ჟ'ოხკჷდჷ̄რე ი (20) მიჯნე̄მ ა̈ირ ლა̈ირ, ერე "ჲაღო, მიჩა მამა, მა̈̄ჲ ესერ დო ლესუ̂, მიჩა ლიჴედ ესერ ე̄მა ჩუ ხაკუხ ა̈გითე, ღო ჩუ̄უ̂ ადგეხ ხოშა ლა̈კირ ი მიჩა ხეხუ̂ ი მიჩა გეზლი̄რ მა̈გ სგა̄უ̂ აშიდხ ეჩხა̄უ̂თე̄სგა. ამი̄ ნაუ̂ჩუ̂ემნი ესერ მა̄მა ხა̄რხ". ალა ჩუ̂ა̈ირ ძაღლთაგანდ ი სგე̄სუ̂დე ჯიბთე, ჯ' ა̄ჩა̈დ მჷრა̈̄მთე.</p>
      <p>(25) ათხე მა̄რე ჟ'ანჲა̈ცხ ი აჩა̈დ ა̈გითე, ოთჴიდ ლა̈ირა̈ლ ა̈გითე. ალა ქა̈̄დჭოდნე ხელწიფდ, მეუ̂არ ათლო̄ნ, მარე იმ იჩოდა: მიჩა გეზლა̈ ნა̄ქუ̂ ლესრულე ხა̄დ. მიჩა სა̈ხჷლწიფ ჩუ̂ა̈დზუ̂ერ მა̈გ. ჩუ̂ადგეხ ხოშა ლა̈კირ ი ჟი ოხო̄შუ̂ეხ ლემესგ. ხელწიფდ მა̈გ ჩუ̂ადღაფუ̄რე მეშხად სგუ̂ებნაუ̂. მა̄რე მა̈გ იგუ̂ნი, ჩი̄ს ხასკუ̂რელ. ათხე ქა̄ნჴიდხ ალ დიგეზლი̄რ (30) ი ლა̈კრი ყო̄რჟი ჩუ̂ესგენეხ. ათხე ხაკუხ ალჲარე ლაკირთე ლიკუ̂ა̄ნე, მარე და̈̄რ მოშ იცხუ̂ნინეხ, მა̄რე მა̈გ იგუ̂ნი ალჲარე მატკლა̈ბშუ̂. ამჟი̄ნ ჩუ̂ა̈დნა̈ბზა̈̄ნ ი და̈̄რდ მოშ აშიდხ ალჲა̈რ ლა̈კირთე. ამჟი ანჴა̈დ მჷრა̈̄მხა̈ნ ჟეღი ლუნიჩუ̂ მა̄რე ი ხა̈̄ქუ̂ ხა̈ლხს: -- მა̈ჲ ამბა̈უ̂ ესერ ლი, ედე ალჲა̈რს ესერ იმ ხა̈ჩოხ-ა? (35) -- ჯა მა̄რე, ამჟი-ამჟი ესერ ლი გუ̂ეშ. -- ჰა̈ტ, მინ ხოლა მა̄რა̈̄ლ, ალას ესერ დეშ აკუ̂ა̄ნეხ მო სგა?!</p>
      <p>ალ მა̄რე ნანუ̄ლდ ღალ შიშტ ჩუ̂ათირ ი ლა̈̄ქუ̂: -- საბრა მიჩა ბოფშა̈რ, ათხ' ე̄სერ ახჴედახ უ̂ეშგიმპილი ლადეღ!</p>
      <p><pb n="133"/> ალ მა̄რე ქა̄ჩა̈დ ჰაკუ̂ა̈ნთექა ი უ̂ოდემ ჩიქად ალჲა̈რს ლა̈კირისგა ხატყცი ჩი̄ს, ეჩქად ანჴა̈დ მჷრა̈̄მხა̈ნ მიჩა რა̈შ ჩაუ̂ჩიტ, ხაჴიდ ძაღლთაგანს იშდუ̂ა̈რ ი ნე̄სგა ლა̈კირისგა ხაჴიდ. ალჲა̈რ ჟი ლა̈ჲსგურე შჷყჟი ი ადჲე ჯუ̂ე̄დია მინდუ̂ერთე ი ამეჩუ ჩუ̂ესგენა̄ლე ი ხა̈̄ქუ̂: "ჲაღო, (5) მიჩა̈შდ ესერ მიჩა ჭა̈შს ბერკილი სგა ლოხუ̂და ი ლელპიი, სერ ესერ მიჩ მერდად მა̄მა ხაყა. ათხე ჯა ჩუ̄უ̂ ა̈ძიჰ, მიჩა ლეღუ̂ ჟიუ̂ ანნა̈კცე მეუ̂არ ნეწუ̂იდდ, გუ̂ა̈რე ჟიუ̂ ა̈დფა̈რ ჟიქა̄ნ ი ჩუ̄უ̂ ადყურდახ ამეჩუ". ალას ნანუ̄ლ დე̄მა იჩოდა, მარე რა̈შდ ეში̄ ამჟი ათჩომა̈̄უ̂ნე. ალა მა̈გ ამჟი ჩუ̂ემინ ნანუ̄ლდ. ბა̄ზი ჩუ̂ადყურდა. მე̄რმა ლადეღ ანჷგა̈̄ნ ჟი ი (10) ყუჩრე ჰერ ხესმი. ჩუ̂ა̈რი ლჷსკუ̂რელე: "მაჲ ესერ ი̄რო̄ლ?" ალას უ̂ოშუ̂ა̈̄ჲდ [ნა̈კიც] ქო̄თკუ̂არა გიმჟი, ეჩშელდ მეზგე იზგა მე̄რმა ლადეღ ამეჩუ. ამი̄ გეზლი̄რდ ჟ'ა̈ნცხეხ სერ ი ეჯკა̈ლჲა̈რ ქა̈̄ხფასხ, ერე ალჲარეკა̈ლი დე̄სამა ა̈რი ალ სა̈ხჷლწიფისგა. ჭყინტს ა̈ხფას ეზერ მეთხუ̂ია̈რ: კოჯს ფიუ̂ერს დე̄სა ხა̈ცუ̂რე. ათხე სერ ამი̄ ჭა̈შსი ოხჴა̈დ ა̈გითე (15) ლიჴედი დუ̂რეუ̂. ალას მეუ̂არ ხა̈ხია̈დ ა̈გითე ლიჴედ ი მიჩა ხეხუ̂მი ლიწედ. ანჴა̈დ ა̈გითე ი ლა̈ხჭუ̂ედდა მიჩა მუს: "მიჩა ხეხუ̂ ესერ იმ' ა̈̄რი?" ალჲა̈რდ ჩიემ ლიგუ̂ნი ა̈დბინეხ; ქა და̈̄რ ხაგჷრგა̈ლიხ. ალა ჩუ ლუნა̄ქუ̂ე ა̈რი, მა̄მაგუ̂ეშ ხომჴერახ, მა̈ჲ დო ლი გუ̂ეშ. სერ ლახე ჩუ̂ადცხირეხ მა̈გ ხოჩა̄მდ, იმუ̂ა̈̄ჲჟი̄ნ ლჷმა̈̄რლი, ეჩქა ანჴა̈დ ალ ხელწიფი გეზალ ი (20) ჟ'ანჷ̄გა̈̄ნ, ქა̈̄ხშუ̂იდბა̈̄ნ მიჩა სა̈ხჷლწიფს ი აჩა̈დ ცხეკთე ლათხე̄ლთე: "ჲედ ესერ ჟ'ა̈თლა̈კი იმუ̂ა̄ლე ი ჲედ თხუმ ათყერე იმუ̂ა̄ლა: მიჩ ესერ მიჩა ხეხურ ლირდე მა̄მა ხაკუ სერ". აჩა̈დ ი იზელა̈̄ლ ჩია̈̄გ, მიჩა სა̈ხჷლწიფს ცხეკ ი კოჯ დე̄სა ლახცუ̂ირ უთხე̄ლად, მარე დეშმა ა̈ნმეჴრე. ამჟი ლახრა̄გჷნ სემი ზა̈ჲ.</p>
      <p>(25) აშხუ̂ინ ალას ლა̈ხლაკ ლა̈თხუ̂იარჟი მიჩა გეზალ, მარე ალჲა̈რს ჩუ მა̈ჲ ხოხალხ უშხუ̂ა̄რეშ. ალა ჩუ ლუბბოუ̂ე ლი ეჩჟი, ერე მიჩა ჩა̈ჩს ჟი ხეგნი ი ცხეკი მა̄რა ხაჯეშ. ალა ალ მიჩა გეზალდ ჟ'ა̈ნჷრმე ნა̈დირი გუა̈რდ ი ა̈გითე ადჲე. ა̈გის ალას უშკუ̂ და̈̄რ მოშ აშუ̂მეხ ი ჩუ̂ა̈რი და̈̄უ̂ა̈ გუუ̂ა̈რდ. ჩი̄ ხოლა̄მ გარ იჩო, ჩინოუ̂შ თხუმ გარ ხა̈სსგე: (30) "ღო ნო̄თაუ̂ ესერ ქა̄ფიშუ̂დხ მიჩა̈შდ". აშხუ̂ ლადეღ ალა ლჷმტუ̂იშლა̈̄ლ ი ალას ხა̈სგდინა ალჲარე დი (მიჩა ხეხუ̂). ალას ხა̈გნე̄ნა გუ̂ამა̈რჟი მჷსკდი ნაზიმ ოქუ̂რა̈ ნიშა̈ნ ი ალას ქა ხა̈წდა მიჩა ხეხუ̂. ალას ეჩქა ანკრ ახა̄რა ი სგა̄ხჴუ̂ესგა ლა̈ცი̄უ̂ა̈რს, ხოჩა̄მდ გუ̂ი ლოხოდა ი გუდ ა̈მჴედე̄ლი, ერე ალა მიჩა ჭა̈შმი ნიშა̈ნს ხაჯეშ, მარე დემა ლჷმჯჷრუ̂ინ: (35) "მიჩა ჭა̈შს ესერ მა̈ჲ ა̈ნჴდა ამაუ̂, ჲედ ამჟი იმნა̈რ ოხჴედენ გუ̂ეშ?!" ამ ლე̄თ ნა̈ბოზს მიჩა გეზალი̄ ა̈მჴედ ლა̈თხუ̂იარხა̈ნ ი ეჯნა̈რ ოხო̄მბუ̂ა ქა მა̈გ გუ̂ეშ. ალა ა̈მჴედე̄ლი ი მე̄რმა ლადეღ ქო̄თო̄ღა̄ლა ი ჩოთბარა̄ლა, ჩოთწაბუ̄რა ხოჩა̄მდ ი ჟ'ოხუ̂რექუ̂ა. ათხე ლახჭუ̂ედნა:</p>
      <p><pb n="134"/> -- იმ ესერ ხა̈ჩო, ჯა მა̄რე? ე̄მა ესერ მიჩ სუ̂ინდის ხუღუ̂ა, ქა̄უ̂ აფიშუ̂დ მიჩა̈შდ, მა̈დილუ ხე̄რი!-- ჲაღო, ათხე მიჩ ესერ ეშხუ ნიშა̈ნ ხუღუ̂ა, ეჩი̄ ლიწუ̂ე̄ნე ესერ ხაკუ მიჩ. ე̄მა ესერ ი̄რა, მიჩ ხაკუ ეჯა ი მო̄დეჲ ეჩქა ესერ ქა̈̄ფშუ̂დე.</p>
      <p>(5) ათხე ალ მა̄რე გუდ აჴა̈დ ი ლა̈ხჭუ̂ედდა: -- ღო ესერ მა̈ჲ ხა̄რ მიჩა ნიშა̈ნ? -- მა̈ჲ ესერ-ი მიჩა მუს ესერ ხა̄რა ამკა̈ლი ნიშა̈ნ გუ̂ამა̈რჟი̄ნ-ა̄, მიჩ ესერ ე̄რ ხა̄რ.</p>
      <p>ათხე ალჲა̈რ უშხუ̂ა̄რ ა̈თცხო̄რპა̈̄ნხ მა̈ხიადშუ̂. ალას ხოჩა̄მდ ჟი ოხუ̂ე̄ზნანეხ, ჩუ̂ადბარა̄ლეხ, აშხუ̂ ნაგზა ბამბა̈ჲს ლახჭუ̂ე̄ნხ, მეუ̂არ ოხუ̂ე̄ზნანეხ (10) ი ეჩქადიშდ ხოჩილი ლა̄ტა̈ხ. ალჲა̈რდ მინე მუ ი დი ამხაუ̂ ანჴიდხ. მინე სა̈ხჷლწიფ მა̈გ ჩუ̂ა̈დზუ̂ერხ ი ხოჩა ლა̈ხიადა̄ლ აჩუ̂მინხ.</p>
      <p>ალჲა̈რდ ხოჩა ლირდე-ლიზგე ა̈დჴიდხ ი ლჷმზჷრე̄უ̂ ხიშდ.</p>
    </body>
  </text>
</TEI>
