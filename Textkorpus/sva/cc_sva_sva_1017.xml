<?xml version='1.0' encoding='UTF-8'?>
<TEI>
  <teiHeader>
  <fileDesc>
   <titleStmt>
    <title xml:lang="sva">188. გუსეინ ი მერაბ</title>
    <author>
     <name>
      <persName>
       <forename>Jost</forename>
       <surname>Gippert</surname>
      </persName>
     </name>
     <idno type="gnd" corresp="https://d-nb.info/gnd/109337409">109337409</idno>
    </author>
    <editor>
     <name>
      <persName>
       <forename>Tariel</forename>
       <surname>Putkaradze</surname>
      </persName>
     </name>
     <idno type="orcid" corresp="https://orcid.org/0000-0002-3946-000X">0000-0002-3946-000X</idno>
    </editor>
    <editor>
     <name>
      <persName>
       <forename>Malkhaz</forename>
       <surname>Dograshvili</surname>
      </persName>
     </name>
    </editor>
    <editor>
     <name>
      <persName>
       <forename>Ketevan</forename>
       <surname>Bakradze</surname>
      </persName>
     </name>
    </editor>
    <editor>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
     <idno type="gnd" corresp="https://d-nb.info/gnd/133557154">133557154</idno>
    </editor>
    <respStmt>
     <resp>Annotated according to the ATU system</resp>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
    <idno type="gnd" corresp="https://d-nb.info/gnd/133557154">133557154</idno>
    </respStmt>
   </titleStmt>
   <publicationStmt>
    <publisher>
     <name key="gnd:4028557-1">Institute of Slavic and Caucasus Studies. Friedrich Schiller University Jena</name>
    </publisher>
    <pubPlace>
     <genName corresp="https://www.geonames.org/2895044/jena.html">Jena</genName>
    </pubPlace>
    <date>2024</date>
    <distributor>
     <addName>DFG project “Caucasian narratives in the discourse of comparative fairy tale research”</addName>
     <ref target="https://github.com/edadunashvili">Software und Texte</ref>
    </distributor>
    <availability>
     <p>
      <ref target="https://creativecommons.org/licenses/by/4.0/">CC BY</ref>
     </p>
    </availability>
   </publicationStmt>
   <sourceDesc>
    <bibl type="digitalSource">
     <ref target="https://titus.uni-frankfurt.de/texte/etca/cauc/svan/spto2/spto2.htm">TITUS</ref>
     <title xml:lang="kat">სვანური პროზაული ტექსტები. III ლენტეხური კილო. ტექსტები შეკრიბეს და რედაქცია გაუკეთეს ვ. თოფურიამ და მ. ქალდანმა. მასალები ქართველურ ენათა შესწავლისათვის IV. [Svanuri ṗrozauli ṭeksṭebi, III: Lenṭexuri ḳilo.Ṭeksṭebi šeḳribes da redakcia gauḳetes V. Topuriam da M. Kaldanma. Masalebi kartvelur enata šesc̣avlisatvis, IV.] </title>
     <author>
      <name>
       <persName>
        <forename>Ali</forename>
        <surname>Davitiani</surname>
       </persName>
      </name>
     </author>
     <author>
      <name>
       <persName>
        <forename>Varlam</forename>
        <surname>Topuria</surname>
       </persName>
      </name>
      <idno type="gnd" corresp="https://d-nb.info/gnd/103711473">103711473</idno>
     </author>
     <author>
      <name>
       <persName>
        <forename>Maksime</forename>
        <surname>Kaldani</surname>
       </persName>
      </name>
     </author>
     <pubPlace>თბილისი</pubPlace>
     <publisher>გამომცემლობა "მეცნიერება"</publisher>
     <date when="1967">1967</date>
    </bibl>
   </sourceDesc>
  </fileDesc>
  <profileDesc>
   <langUsage>
    <language ident="sva">
     <index indexName="iso639-3"/>
     <ref target="http://www-01.sil.org/iso639-3/codes.asp"/>
    </language>
   </langUsage>
   <textClass>
    <keywords>
     <term type="writingSystem">utf-8</term>
    </keywords>
    <keywords scheme="http://uri.gbv.de/terminology/bk/">
     <term ref="http://uri.gbv.de/terminology/bk/18.92" key="18.92">Sonstige asiatische Sprachen und Literaturen</term>
     <term ref="http://uri.gbv.de/terminology/bk/17.97" key="17.97">Texte eines einzelnen Autors</term>
    </keywords>
    <keywords scheme="http://textgrid.info/namespaces/metadata/core/2010#genre">
     <term>prose</term>
    </keywords>
    <keywords scheme="https://d-nb.info/gnd/">
     <term ref="http://d-nb.info/gnd/4136947-6" xml:lang="de">Volkserzählung</term>
    </keywords>
    <keywords scheme="http://www.folklore.uni-jena.de/?content=attribut_a">
     <list>
      <item/>
     </list>
    </keywords>
    <keywords scheme="http://www.folklore.uni-jena.de/?content=attribut_c">
     <list>
      <item><ref target="https://github.com/Kaukasiologie/Maerchenforschung/blob/main/Annotation/">Motiv-Index im GitHub-Repository ansehen</ref></item>
     </list>
    </keywords>
    <keywords scheme="http://www.folklore.uni-jena.de/?content=vorurteile">
     <list>
      <item/>
     </list>
    </keywords>
   </textClass>
   <creation>
    <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865542/racha-lechkhumi-and-kvemo-svaneti.html">Racha-Lechkhumi and Kvemo-Svaneti</region>
       <district ref="https://www.geonames.org/613225/lentekhi-municipality.html">Lentekhi-Municipality</district>
       <settlement/>
      </placeName>
    <date/>
   </creation>
   <particDesc>
    <person role="speaker">
     <persName>
      <forename/>
      <surname/>
     </persName>
     <age/>
     <birth>
      <date/>
      <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865542/racha-lechkhumi-and-kvemo-svaneti.html">Racha-Lechkhumi and Kvemo-Svaneti</region>
       <district ref="https://www.geonames.org/613225/lentekhi-municipality.html">Lentekhi-Municipality</district>
       <settlement/>
      </placeName>
     </birth>
    </person>
    <person role="researcher">
     <name>
      <persName>
       <forename/>
       <surname/>
      </persName>
     </name>
    </person>
   </particDesc>
  </profileDesc>
  <revisionDesc>
   <listChange>
    <change/>
    <change/>
   </listChange>
  </revisionDesc>
 </teiHeader>
  <text xml:id="cc_sva_sva_1017">
    <body>
      <head>188. გუსეინ ი მერაბ</head>
      <p>აცსამზჷრახ ღერთემ! ლჷმა̈რდხ აშხვ ა̈გის გაჭივრებილ ღა̈რიბ დი-გეზალ. გეზალს გუსეინ ხაჟახენა, უსკვა ლჷზა̈ ლჷმა̈რ ი კვეჭოლ (20)ცხულა̈ჴემატშე ქა̈მეჩედ მეზობელი ა̈ზვხოისა. მეზობელ ზორალს ლიცშვ გვეში დორა̈ ასაღვენა, ახოფიშტვა გუსეინს დორა̈ჲშვ ი ჩვათოკუშურა. ამეჟი ზურალ ჩვალსოყელი, ლიჭა̈თე ლახობინა ი ხოქვა: "ხოჩა ლოქ ე ლი, მიჩა მუე მჷჴა̈ცე ჩხარა ლახვბა დავა̈რს ლოქუ ხაშკეებნე პასვიხვ".</p>
      <p>(25)გუსეინდ ჟ'ა̈ნიცხე, ალ ზურალა̈ ნაქვ გუისა ჩუ ხაშყიდ. ეშხუნ გუსეინდ მიჩა დის ლუსი ძალა ახაგენე. დი ჩვა̈დსოყან: "მა მიჩა გვეშ ლოქ ლი ლუსი ლიზვებ ა̈თხე?" ეშიჲ ძალა ახაგენე. ჟ'ასაგე შტჷქა̈რ ლუსჟი ი ხოქვა: "ჲედ ქავ ხა̈ქვ: მა. ლოქ ხა̈ყერა მიჩა მუს ი ჲედ ქა ლოქ ხა̈ქვცე ლუსს". დი დემ ხა̈ყლენა, მარ სურუ (30)ერ ახოთილა, ეჩქა ქა ხოქვა, ერ "ჩხარა ლახვბა დავა̈რს ლოქ ლახომახ". მარე ეჯი მა̈დ ხოქვა, იმე ა̈რიხ. ჟ'ერ ა̈ნცხე, ჟ'ა̈ნშკა̈დ ჲერბი აშირ ფუთია̈ნ ცხულა̈ჴემატ ი ქადაკვა̈რ ცხვი. აჩად ალ ცხვი <pb n="186"/>  ი ჟ'ა̈სეცაყ ალ დავა̈რე ხერხვილჟი (\ ბალკვენჟი), დავა̈რდ ალე ჟ'ა̈ნმეჴერეხ, ქანშჷდდახ ქა̈მხო, ა̈ხეჭვადანხ ალ ცხვის, მარ მა̈დშ ახაყვიფხ. გუსეინ ქა̈ხეჭამ ალ ცხვიე ნაზვს ი აშხვ ტიტა̈გ მინდვე. რისა ოქვრე ქორს ხეწად. ა̈სბინე ლიზი პირდა̈პირ ამოხ, ადჴად (5)ი ქა ხეწად დავა̈რს ცხვიე მეგჷნზა̈ლს. დავა̈რი ქა ხეწადხ ი აჭკუვა̈რიხ: "მაკა̈ლი ხოჩა ლესა̈დილ ლოქ ახაზიხ". გუსეინდ "ხოჩა ლა̈დეღ" ხა̈ქვ: "იმ ლოქ ხაშტაბახ?" ქაჩად ი ჟ'ახაშკიბ ცხვი ყვილ ტვეტშვ. ალე ერ დავა̈რდ ა̈სწვენეხ. ჟ'ა̈ნყალანხ, ქორხო ადა̈ჲეხ, ჩვა̈წიეხ გუნ.</p>
      <p>(10)ალ დავა̈რს ეშხუ მჷკა̈ჩხვი მუხვბე ხა̈ყენახ. ალე გვია̈ნდს ა̈მეჴედ სკა. ქ'ერ ხა̈წდა ალ ჭყინტს, სკა ხოფხეჭა ლაზობა̈ კა̈ფდ. ამის იშკენ ახაწადდახ ი ჟ'ა̈ნბინან ჩხვიბ. ჟ'ანპარ გუსეინ, ა̈ხეფურთვინან ი სკაშიდ მა̈გ ეშხუ ოთა̈ხხოჲსა, ჩვათოკილ ყორვა̈ლ ბჷგიდ ი ჯე ლა̈თხვიარხო აჩად. ათოთხვიარა ი ახოჴიდა ლეღვ: ქახოფიშტვა (15)დავა̈რ ი ლახოტევა: "სკავ ასაგეხ ლეღვ!" სკასოგახ, ჟ'ახოჯაბახ, ჩვალვახშა̈ველიხ ი ჩვალყვინელიხ. ა̈თხე ხა̈კვედახ ლაყვრა̈ჲსა ლიდგა̈რი. ჟ'ა̈მეეცხ, ახაფურთვინა ი მა̈გ ჟ'ახოხვიტა მჷკა̈ჩხვი და̈ვ სერ. ალ მჷკა̈ჩხვი და̈ვ ლაკურთხა̈ნდ შკაფისა ლახოკჷლა ი ჯე ა̈გხო ა̈მეჩედ, ა̈გის მიჩა დიეშვ ხოქვა: "შომად ლოქ ირდიხ ალ სიღა̈რიბეჲსა? (20)ხორჴენდავ!" დი დემ ლჷმა̈ჩვემლი, მარ ძალაშ ათხოჲა. ა̈მეჴედლიხ დავა̈რე ქორხო ი ჩვა̈რიხ ხოჩამდ. გუსეინ ჩიგარ ლა̈თხვიარხო სიპ. ეშხუნ გუსეინ ერ ლა̈თხვიარს ლჷმა̈რდ, მიჩა დის ჩვათოკარა შკაფ ი ქა ხა̈წედა ლუკურთხა̈ნ და̈ვს, ალ და̈ვ ლახალატა ზურალს, და̈ვი ათაჴჷრა. "ჟივ ანფიშტე". ზურალს, გაცხა̈დ, ჟა̈ხოფიშტვა. (25)და̈ვ ეჯჟი ხალა̈ტ ალ ზურალს, ერ თხვიმს ხოცადი. ამ დროს ანჴად გუსეინ. ზურალდ და̈ვ ჩვადაპეჟვნე ი გეზალს ლიფერება̈ლ ლახობინე. მახან ატახ გუსეინ ლა̈თხვიარხო, აჯაღ ქანფიშტვ და̈ვ ალ ზურალდ. ჟ'ანარჩევეხ გუსეინი ლიდგა̈რი. მარ იმჟი? და̈ვს ხოქვა ზურალა̈შვ: "ემოშ ლოქ ალ კიდაბენისა სკასასკური გუსეინს, (30)ეჩანღო მიჩუ ხა̈ხვიე". ერ ანჴად გუსეინ, მიჩა დიდ ხა̈ქვ: "მიჩა ლიღვაჟმარ ჩიჲს ლოქ ჟი ხაცადა. ემოშ ლოქ ადინე ალ კიდაბენხოჲსა, ეჩქა ლოქ მართლა გმირ ირა". გუსეინ სკაჩად, ზურალდ ჟ'ასაქვე ლაფა̈რი ი ლახატულე და̈ვს. ეჩქა გუსეინდ ქანძგვიბ ჭვადვა̈რ ი ქანჴად. (35)-- მა ლოქ ა̈მედენ და̈ვ?</p>
      <p>ზურალდ ლიქრჷნა̈ლ ლა̈ჲბინე: -- აშ ლოქ ხოქვა და̈ვ მიჩა ლაყალა̈ლდ.</p>
      <p>ეჩანღო გუსეინ ერ ლა̈თხვიარს არდა, მახან ანარჩევეხ... ი ხა̈ქვხ: "მიჩა ლიღვაჟმარს ლოქ ერ იფა̈შტვიელ, სკა ლოქ ერ ხელა̈ჯი <pb n="187"/>  ინე სკვებინ ლოქ ერ მეგამ ლჷგ, ემოშ ლოქ ადაქუთნი". გუსეინს ნა̈ბ ხოქვა, სკა ლახოლაჯა ბჷგიდ. ალქუთნელი გუსეინ ი მა̈დშ ალქუთნელი, ვითამ დეშ აქვთა̈ნი ალ მეგამს. ა̈თხე ზურალდ ლიტული ლახობინე და̈ვს. გუსეინს ალე ერ ათასჷმდა, თელდ ჟ'ახაყვიფ (5)ალ მეგამ. -- იმე ლოქ ა̈რი და̈ვ? -- აშ, მიჩა ლა̈კვიალვნა̈რდ ლოქ ხოქვა და̈ვ. -- ხა̈ქვ ზურალდ.</p>
      <p>აჯაღ მერბე ანარჩევეხ დავდ ი ალ ზურალდ. ერ ანჴად გუსეინ, დიდ ხა̈ქვ: "უშხვა̈რუ ერ ლახატყუბე ჲერქედა ფხულა̈ლ, ჟი ლოქ ახოლა̈ჯნე, ემოშ ლოქ აქვცე? ჟ'ახოლაჯა ფხულა̈ლ ზურალს ქანშვ (10)ი გუსეინს მა̈დშ ერ ათოფიშკა, შიშტ და̈ვს ლახობინე ლიტული. ანჴად და̈ვ, სკა ადაკვა̈რხ კიდაბენისა ი ჩვაცვირხ ეჯჟი. ჩუ მა̈დ ადაგა̈რ და̈ვდ, ეჯნა̈რ ერ ხონკეი მიჩემ მა̈დ ადაგა̈რ. კიდაბენისა გუსეინ ლახადა შტჷქა̈რშვ ალ ნალაჯუნი ლა̈ქვცას ი იმა̈ვშ ლას ჩვაქვიც, ჟ'ანძგვიბ კიდაბენხენჟი. და̈ვ ჟ'ანაკურთხა̈ნე ი დის ხა̈ქვ: (15)"ა̈თხე ლოქ ხოპა̈ტივენს ი ამანღო ლოქ ერ ალეს ჩუ ხეჩო, ჩუ ლოქ ადგა̈რი". ალ ლუკურთხა̈ნ და̈ვ გუსეინდ ლა̈ჲკიდ ი ღელა̈ჲსა ხაჴიდ. ჯე ლა̈თხვიარხო აჩად. ალ ზურალ ჩვაჩად ი და̈ვს ლიცს ხაგვეში: "ნოთი ლოქ ბაჟდ ანჴეს".</p>
      <p>ანტახ გუსეჲნ ლა̈თხვიარხენ ი ხაკუ მიჩა დის იმალე აჯაღ მოშ (20)ახოჴერჴას. ხა̈ქვ: -- ამზუმ ხა̈ნია̈ უზნანა ლოქ ერ ლი, ტა̈ნს ლოქ დო იბა̈რ. -- იმნა̈რ ლოქ მა̈დე. დიდ ჟ'ანატებდე ლაარა̈ყი ხვადშვ ლიც ი ხა̈ქვ გუსეინს: "სკავ ასკურდა". გუსეინ სკასკურდა ი მიჩა დიდ ლაფა̈რი ჟ'ასაქვე. -- იმ (25)ლოქ იჩო, დედე? -- ამნურ წვირ დემ ლოქ ხეყველენი.</p>
      <p>ანჴად და̈ვ. ჟ'ანლა̈ჯხ ცხვად ი ძუღვა̈ჲსა ადაკვა̈რხ. გუსეინს მა̈დმა ხა̈ჲმედა, მარ ძუღვა̈ჲ ცხოველა̈ლ ხემა̈შედა̈ლხ. ძუღვა̈ჲ ხა̈მ ქვინშვ გუდ ანჴად, ერ ალ ცხვადისა გუსეინ ა̈რი. ლახოჩინქვე ი (30)პილხო ანაკვა̈რ ცხვად. ქა̈ხეჭამ პილხო. ლახათხაპიელე მიჩა ქილა̈ლ ი გუსეინ ქამდიშტვ.</p>
      <p>იზელა̈ლ ცხეკა̈რისა გუსეინ, ჩიქე მა̈დ ხაკუ მიჩა დიეშხო ლიზი. გვია̈ნდს აჩად. ესრენიშ ალ ლა̈დეღ. ლი მიჩა დიეშ ი ეჯ მჷკა̈ჩხვი და̈ვი ქვერწილ. გუსეინ ჟ'ა̈ნრექვან ურია̈შალ ი სკადჴად დავა̈რე (35)ქვერწილხოჲსა. დავა̈რს ათამჯავრჷნხ: "ჲარ ლოქ ლი ალ მათხოვა̈რ?" ი ქა̈მხო ლიკვანე ლახობინეხ. ა̈თეჴჷრან: "დია̈რუ ხამნეხ". ქახოშიდხ ჯიჯვა̈რ ი ლახადა ლაურას. ამ დრო̈ს ჭვა̈დჟი გუსეინდ მიჩა ცხულა̈ჴემატ ა̈სწვენე, გუჲსა ათახიადჷნდა. გვია̈ნდს ლა̈ჲჭვედდა: "ეშა ლოქ ლი ალ ცხულა̈ჴემატ? მჷკა̈ჩხვი და̈ვ ჟ'ანგან ი ასოჭყჷლე: "დეშ <pb n="188"/>  ლოქ ხოსკდიუ მიჩ? მიჩა ლოქ ლი ალე! ეჩანღო ქაჩად მიჩა დიეშხო ი ხა̈ქვ: "იმესკია̈ ლოქ ლი ჯე?" ამეჟი დავა̈რ ჟ'ა̈ხეჭვადანხ. გუსეინ ა̈ხეფურთვინან, მა̈გ ეჩოხ-ამოხ აშიდ, ჟ'ა̈ნკიდ მიჩა ცხულა̈ჴემატ ი მიჩა დი ნესკაქა აქვიც. ეჩანღო ჟ'ანხვიტ ალ დავა̈რ ი თელ (5)ქონაბს ჟ'ა̈სეპატრონან. ვოდი-ვოდ ა̈რი შტაშვ. ეჩანღო ჟ'ახაჟანდა ი ქა ლახაცვირ ალ ცხოერება ი აჩად.</p>
      <p>ასხრი-ასხრი ი ადჴად ეშხუ ოჯა̈ხისა. ამეჩუ დის-ი მუს ჲერბი ჭყინტ ხაყახ. ეშხუს მერაბ ხაჟახენა. ალ მერაბიშვ ჟი ლახოთირა გუსეინს, ერ ძღჷდ ღონიერ ლი. ხოქვა მერაბიშვ: "დო ლოქ ხერჴენნი (10)აფხა̈ნიკდ? "იმნა̈რ ლოქ მა̈დე" ი ათორჴენდა.</p>
      <p>ასხრიხ.ასხრიხ ი აშხვ ა̈გის ქანასკინე ყურდგელდ. ა̈ხეჭამხ ი ჩვა̈დირმეხ. ლიზიენის ერ ხამა̈რჯვდახ, ყურდგელდ ხა̈ქვ: "ქავ აფიშტვხ ი ჲერბი ყურდგელს ლოქ ახოჴიდე". ქაფიშტვხ, მართლა, აჩად ალ ყურდგელ ი სკახოჴიდ ჲერბი ყურდგელ. ასხრიხ-ასხრიხ ი მაულ (15)ლახახვიდახ, ჩვა̈დირმეხ ი ამემი ალ ყურდგელშალ ხა̈ქვ. ქაფიშტვხ ალეჲ, ეჩემდი ანჴიდ ჲერბი მაულ. ეჩანღო თხერე ლახახვიდახ, ღვე და̈შტვ. ამჟი-ამჟი მა̈გ ნა̈დირ სკა ლახახვიახ ი ჩიჲს ამჟი ხოჩვემნახ იმა̈ჲჟა ყურდგელდ-ი მაულდ ჩვემინხ. ასაყახ ალმა̈გ ჴეც ი ასხრიხ.</p>
      <p>აშხვ ბოძა̈ლ შუკვჟი გუსეინს ხოქვა მერაბიშვ: "ჩუვ აყვალხ. (20)ამეჩუ, მოშ-მოშ ლოქუ აჩადხ ი ამ-ი ამ ა̈დგილჟი უშხვა̈რ ჟივ ახოღელეხ". გაცხა̈დ. ჩვა̈მეყველხ ი ასხრიხ მოშ-მოშ. აშხვ ა̈გის მერაბს ლა̈ჩვ ლახახვია. ქახაჭემა. ხაჭიმ, ხაჭიმ ი ალ ლა̈ჩვს აშხვ ა̈გის გალავა̈ნმოყ ათოჴიდა, ლახაკვეფხა ლა̈ჩვ ი სკათოსკინა გალავა̈ნხოჲსა. სკათაჭემა მერაბ ლა̈ჲდი. ამეჩუ ასოწვენა მერაბს ხოშორობა მეგამ (25)ი ლა̈ჩვ ჩვათათვეფა. ქა̈მეჩედ მეგამა̈ ძირხო. ლემესკ ათოშვა, ჩვათოზია ეშხუ ყურდგელ ი წვადა̈რს ატყა̈ბე. ამ დრო̈ს მეგამა̈ კა̈ცხხენჩუ ახასჷმა ზურალა̈ ჲერ. "მჷცხა̈ჲ მარ, მჷცხა̈ჲ!" ლალსკიდნელი ჟიბავ ი მა̈დმამოშ ასოწვენა. "ჲერვა̈ჲ ლოქ ღენ ლი, ჩუვ ანჩად ი. ჟივ ა̈ნტებდან!" აჯაღ ათასჷმა ი აჯაღ, მერაბს აჯაღ ამჟი ხოქვა. (30)ეჩქა ზურალს ლახოტიხა: "ჩუ ლოქ ჴედენი, მარ ნა̈დირიშვ ლოქ ხაყამნი!" ნა̈დირ ჩვასობა მერაბს ი ალ ზურალ ჩვა̈მეჴედ. ჩვალსუსკურელი ი ლახარა წვა̈დს ლაზობს. ამეჟი მერაბს ხოლა კვიჭ ახაჴედა ი მა̈ცვიჲ ლიტყა̈ცის ხამა̈რჯვნენა, ამ დო̈რს ათობინა ზურალს ლიჭყჷლი ი მერაბ მიჩა ლჷნა̈დირდ ბაჩა̈რდ ასოსიპა.</p>
      <p>(35)გუსეინ ადჴად ჩუ ლუქვ ა̈დგილჟი, ხოღელი, ხოღელი მერაბს, დესა ერ ანჴად. ათაყამნიდა: "ნომმა ლოქ ახარეკან" ი აჩად ლა̈თხელიხო. გუსეინს ლა̈ჲდი სკა ლახახვიდა ალ ლა̈ჩვ. ქა̈ხეჭამ ლა̈ჩვს. ამისი ეჯ გალავა̈ნხოჲსა ასოჟოღდა. გუსეინდ ლა̈ჲდი ლემესკ ადაშვე ეჯ მეგამ ჩუქან ი წეა̈დს ატყა̈ბე. ახასჷმდა ჟიქანჩუ ზურალა̈ ჲერ, <pb n="189"/>  ა̈სსკიდარე ი გუდ ანჴად, ალ ბაჩა̈რ ჲა̈რ ლიხ ი მეკვებედ ა̈რი. გუსეინდ ჩუქანჟი ლახატულე. -- ჩუვ ანჩად. -- ჩუ დეშ ლოქ ჴედენი, აღვე ლოქ მიჩა ჴეცა̈რს ჩუ დემ ხა̈ბემ! (5)-- ჩუ იმოვშ ლოქ ასაბას?</p>
      <p>ეჩქა ზურალს ჩვახოკვარა მიჩა ფა̈თვ ი ხოქვა: ქაე ასოხჷჯნე კინჩხქა თვით ი ლჷბემ ლოქ ირახ.</p>
      <p>გუსეინ გუდ ანჴხად ალ ლიეშმავა̈ლს ი ალ ფა̈თვ ლემესკხოჲსა ადაკვა̈რ. ჩვათოღორა̈ვე: "ჩუ ლოქ ხა̈ბხ", ჩვანჴად ზურალ ი ლახადა (10)წვა̈დს ლაზობს. ამეჟი ჟ'ა̈ნხირნან გუსეინ ი ხოჩიდ მა̈ცვი. ზურალდ ჟ'ა̈ნბინე ლიჭყჷლი. მარ ფა̈თვ ერ ჩვაშიხ, ძალა მეთვეფე ხადა. ი ზურალ ჩვადაგა̈რ. ა̈თხე ჩუ ხოხალ, ერ ალ ზურალა̈ ნაჩომ ლი ალმინე ბა̈ჩდ ლისპე. მარე, მა ხა̈ყერის. ხაცვემი მა ზისხს ალ ზურალა̈შ, მა იმ ხეჩო, მა იმ, მარ მა̈დმა მოშ ლა̈ხეშადხ. გვია̈ნდს (15)ფა̈თვ ასოხჷჯნე ი ჟ'ა̈ნლუვარან მაულ. ეჩანღო იშკენი ჟ'ანალუვა̈რე, მერაბ ლა̈ჲდი ი ჲერქედას ძღჷდ ხა̈ხიადხ უშხვა̈რე ლიწედ.</p>
      <p>ეჩანღო აჩადხ ამეხქა. ასხრიხ, ასხრიხ ი აშხვ ა̈გის აჯაღ ჩვაყვალხ. გუსეინდ ჩვა̈დშკურანე მერაბ, ერ "მეკვებად ლოქუ არდა!"</p>
      <p>ასხრიხ, ასხრიხ მოშ-მოშ ი აშხვ ა̈გის გუსეინ ხენწიფი ყორჟინ (20)ადჴად, სკა̈თეჴჷრან ხენწიფს, ერ "მოჯამა̈გირდ ლოქუ ა̈სგენე!" ხენწიფს ლახალატჷნ ალ ხოჩა ლესკდი მარე ი ჩვადაგენე მებაღედ. ბაღისა ეშხუ ძღჷდ ბა̈ჩ არდა. ქა და̈რს მოშ ათოკვარა: ხოფხეჭა გუსეინს ი ქათოკვარა. ხენწიფს სემი დენა ხა̈ყენა. მარვენე ჩემიშდ მა̈ჩენე ლჷმა̈რ. ალ ბა̈ჩი ლაკვანაჟი ქა ხა̈წედა ალ ხორვა დენოლ (25)გუსეინს ი სურუ ლახალატა.</p>
      <p>ამ დრო̈ს ხენწიფიშვ ნა̈დიენა̈რს ლიწვილა̈ლ ხოშკვემნახ. ხენწიფს ჟ'ა̈ხონაზორა თელ ქვეყანა̈ჲ ქყჷნტა̈რ ი ქახოთიშვნუნა ნა̈დიენა̈რეშვ. ხოშელუს ჟ'ახოთიშახ ლეჭაშჷრია̈ლ ი ალ ხორვა დენოლს მა̈დშ ა̈ხოთიშა, მიჩ ჲერვა̈ჲ ხეკვად. მინე მებაღე იმალე ღოშკინ კუნჭულისა (30)ღჷმა̈რდ. დენა ლჷწხვავე ქა̈მეტეხ მიჩა მუეშხო ი ხოქვა: "მიჩ ლოქ ერ ხა̈კვედა, ეჯი დესა ლოქ ა̈რი ამეჩუ". მახან ახონაზორა ხენწიფს თელ ქვეყანა̈ჲ ჭყჷნტა̈რ, აჯაღ მა̈დშ ათალაკა. ეჩანღო ხენწიფს ხოქვა: "მებაღე იმე ლოქ ა̈რი?". ახოჴიდახ მებაღე ი დენა ქათაცხორპა: "ალე ლოქ ხაკუ მიჩ!" ალე ხენწიფს ათამჯავრა: "მებაღეს, (35)-- მიჩა მოჯამა̈გირს, გეზალ იმჟი ლოქ ლახომეს?" ალახ ეშიჲ-ეში მა̈დ ა̈ნჟომე ალ დენად ამშა ლიჭემ, ლჷხრინე ხენწიფდ დენა-ჲ მიჩა ჭა̈შ ლახამხოჲსა აშიდ, იშკენ ლა̈ჩჟა ი გეზელილ სასა̈ხლხოჲსა ადა̈ჲე ი ქეიფეხ. ალმინ ჩვა̈რიხ ლჷწხვავად ლახამისა.</p>
      <p>ამ დრო̈ს ლეგდ ადჴად ხენწიდი ჲეხვ. ხოქვა, ერ: "ამ-ი ამ <pb n="190"/>  ლახვისა ამკა̈ლი სპილო ლოქ ა̈რი, ეჩა ლჷჯეს ლოქ აღვე დეშ ახოჴიდეხ, ჩუ ლოქ იდგა̈რი". ანჩადხ ლა̈ჩჟა ი ჟი ლახასკურდახ რაშვა̈ლს. აჩადხ ალ სპილოჲ ლა̈თხელიხო. ეჩანღო გუსეინი ქანჴად ი ხა̈ქვ ხენწიფს: "ჯე ლოქ ლა̈ჲდივ აფიშტვ". ხენწიფს ასოჭყჷლა: (5)"ჩუვ ასთჷრდა ა̈გის!" ეშიჲ მა̈დ ა̈ნჟომე, ქახოჴიდახ მჷკა̈ჩხვი ჩა̈ჟ ი ა̈მეჩედ. კეჭოლ ა̈გის ერ ქა̈მეჩედ. ახოვადა მიჩა რა̈შვ ი ეჯ მინუთისა ეჩეჩუ ა̈მეჴედ, მჷკა̈ჩხვი ჩა̈ჟ ქათოფიშტვა, ჯე ჟილახაპერა მიჩა რა̈შვს ი ქა ახაჭემა მიჩა ლამოქშალას, სკათაჲა, თვით მათრა̈ხ ჲერქედა̈შვ ქა ხოყირა ი ქა ლახოცვირა. ა̈მეჴედ ალ ლახვისა, (10)ჩვასოწვენა სპილო. ესრენ სპილოს ჩილეღე ხარი ლჷდავშე ი ეჩა მასტუნშვ ლჷმწა̈რე და̈რს აზარე. გუსეინდ ახაფიშტვ ცხვი ი ხაჴიდ ჩილეღვქა, ჩილეღვ ქახოთხარ ი სპილოდ ჟ'ა̈ნშვემ. ქაჩად გუსეინ ი სპილოდ ხა̈ქვ: -- ალახ ლოქ მიჩ ამკა̈ლი გვეშ ხოყერა მიჩა̈შვ, მა̈გიერ იმ ლოქ ხეშკვემ? (15)-- მა̈გიერ დემის ლოქ, მიჩა ლჷჯევ ლახოთე კვეჭოლ, დიმეთილ ლოქ ხაყა ლეგდ. -- ლჷჯე მა̈დეჲ. ეშხუ ჴა̈ნ სპილო ი ეშხუ ფუ̈რ სპილო ქახაყენე. ერ ახაყა, სკვებინ ლახახვიდახ ლამოქშალა, ა̈თეჴჷრანხ: -- ქავ ლახვემ ალმინ ი მინ ლოქ ა̈დჴდეხ ხენწიფხოჲსა. (20)-- ქა ლოქ ხავდი, მარე მიჩემ ლოქ ერ ხექეს, ეჯჟივ ჩვემინხ. -- მა ლოქ? -- მა ლოქ-ი შიყჟი ტუდუ ა̈ნინკვარნეხ ჟი.</p>
      <p>ლა̈ჩჟას ამჟი ხოჩვემნახ ი სპილოა̈რ ახოჲახ. გუსეინს მიჩა რა̈შვ ქათოფიშტვა ი ალ მჷკა̈ჩხვი ჩა̈ჟს ლახასკურა. ეჯჟი ღოშკინ სკა̈მეჴედლი. (25)ქვეყანას ლინცვ ახათხეპა ამშა ლიჴედჟი. სკათოსიპახ გუსეინიშვ ლახამხოჲსა. მიჩა ჲეხვ ლაგვა̈ნის იდგა̈რი: "მა ლოქ ხა̈ყერა.</p>
      <p>ჲა̈რს ლოქ ათაჭემა ჲეხვდ?" ჩუ ლახაშეხ დედოფა̈ლს ლჷჯე, მარ მა̈დშ ლა̈ხეშად. ეჩანღო ლა̈ქვ. "ჲერბი მუქვთა̈ნ კოჯა̈რ ნესკა ლოქ ანღრი ლიც აღვე ლოქ მოშ ახოჴიდეხ ეჯ ლიცს, დორიჲ მიჩა მა̈შედ (30)მა̈დმა ლოქ ა̈რი", აჩადხ აჯაღ ლა̈ჩჟა, ღოშკინ აჯაღ მჷკა̈ჩხვი ჩა̈ჟშვ ქვეყნი ლანცად ქა̈ხეჭამ გუსეინ, აჯაღ ასოვადა მიჩა რა̈შვ ი შიშტ ა̈მეჴედ. ლახასკურა ი ეშ ლახაკია. ალ კოჯა̈რხო. ამეჩუ მიჩა მემპერ რა̈შვშვ სკათოსკინა ი მიჩა ლამოქშალა̈ჲ ლიჴედალ ლიც ქა ახოჴიდა. ა̈მეჴედხ ლამოქშალა, ხეჴჷრა̈ლხ: -- ლიც მინსუ ლახვემ. -- ქა ლოქ (35)ხავდი, მარე ჩუვ ა̈დშყუეურანხ.</p>
      <p>ჩვალშყუჟურელიხ ი გუსეინს მიჩა რა̈შიშვ თვით იშთხვ შიყჟი ჲერქედა̈ჲშვ ქა ხოყირვნა.</p>
      <p>ა̈მეჴედხ ა̈გის, დედოფა̈ლს ხემოლა̈ჲ ჩუ ლახოშვა ლიც, შიშტ ჟ'ალხოჩა̈ველი. გვია̈ნდს ა̈მეჴედ გუსეინ ლა̈ჲდი, ჩიჲს აჯაღ ლინცვ <pb n="191"/>  ახათხეპახ ამშა ლიწედჟი. ხენწიფს ქორს ქეიფ ხარ, გუსეინს ი მიჩა ჲეხვს ჟი დემ ხაყლე. ქ'ერ ალგათველი ქეიფ, ნამასადვა̈რხო ჟი ლახოტულახ. ჟ'ა̈მეჴედხ გუსეინ ი მიჩა ჲეხვ. გუსეინსნ ხოქვა ხენწიფიშვ: (5)-- ჩუვ ასომნა̈რვ. ბატვენ! ხენწიფ ხოლა თეჟინ ლახასკიდნა: -- მა ლოქ ხაკუ? ლალემუ ლეზვებ! -- მა ლოქ ხაკუ ი ჩუვ ათოსინჯა̈ვე მიჩა ლა̈ჩჟას ბარჯა̈ლ:</p>
      <p>ათოსინჯავა ხენწიფს ი ტუფ ჟი ლჷკიდ ხარახ. -- მა ლოქ ლი (10)ალე?</p>
      <p>გუსეინს ქახომბავა, მარ ლა̈ჩჟა ჩვალსოყელიხ: -- ალე მინს სპილოჲ ლა̈შიალჟი ლოქ ხა̈ყერახ. ტყუა̈ნდ ეშიჲ გუსეინ ახოსყახ. ეჩქა ხოქვა: -- აღვე შიყი ჩუვ ათოსინჯა̈ვეხ!</p>
      <p>(15)ათოსინჯა̈ვეხ ი შიყჯი ნალა̈ლე ნა̈ყირ რა̈შვიშ ჟი ხეთერეხ. ა̈თხე ხენწიფ გუდ ანჴად გვეშს. ეჯმინ ლახამხო ათოგენა ი გოსეინ ი მიჩა ჲეხვ სასა̈ხლხო ახოჴიდა. ეჯჟი ლახალატა ხენწიფს გუსვინ, ერ ქა დემ იყვლე ამკა̈ლი ხოჩა ჩიჟეს.</p>
      <p>ეჩანღო გუსეინს ქა ლახაშყედა მიჩა აფხა̈ნიკ მერაბ. ათხოჲა (20)ჲეხვ ი ა̈მეჩედხ, ჟ'ახოთხახ მერაბ. მერაბს ძღჷდ ათახიადა გუსეინი ლიეხვა̈ლ. გუსეინს ხოქვა: "მიჩემ ლა̈ჲდი სკავ ა̈ნჴიდ ჲეხვ" ი აჩადხ მერაბი ჲეხვი ლა̈თხელიხო. ადჴადხ ეშხუ დიდა̈რ ბატვენიშმოყ. ხა̈ქვხ: "ჟივ ა̈სგენეხ მოჯამა̈გრად". ბატვენს ათოსინჯავა ი ლახალატა სემედა. ჟ'ასოგენა სემედა მოჯამა̈გრად. მერაბ ხამა̈რე მჷლდეღდ (25)ათოგენა ი ამნილეშვ იშკენ ლემშავ ლახოვოდა.</p>
      <p>აშხვ ლა̈დეღ მერაბს ლალდაღხო ხამა̈რ ასაყა. ესრენიშ ხენწიფი ყორვა̈ლმოყქა ხარი შუკვ. აკოშკაქა ხენწიფი დენა ხეწად ი ლახალატჷნდა ეშხუ გვეჭ. ალ დენად მიჩა მუს ხა̈ქვ: "ქავ ახოხინხ ალ გვეჭ"! ლახოტულახ მჷლდეღიშვ ი ხოქვახ: "ქავ ლახვემ ალ გვეჭ!" (30)ესრენიშ ალ დენას ეშხუ ლუსჟი დოშტულ ხაგ ი მერბა ლუსჟი -- მიჟ, მარ ჩუ და̈რს ხოხალ. მერაბდ ხა̈ქვ: "ქა ლოქ ხავდი გვეჭს, აღვე ლოქ ალ დენა̈ჲ ლერთენ ლუსს ქა ხა̈წვენეხ". ალე დემდ ადაკვა̈რხ. ხემოლ ხამა̈რე მჷლდეღ ი ქა ხა̈წენე ლუს. ქა ლახვემ გვეჭ. ნებოზს ა̈გის ერ ანჴად, გვეჭი ლითვეფჟი ლა̈ჲმიზეზე, ირ თხერეს ლოქ ათოხინა. (35)მერბა ლა̈დეღ მერაბს აჯაღ ასყა ხამა̈რ ი აო დენას აჯაღ ლახალატჷნ მერბე გვეჭ. ხა̈ქვხ მერაბს: -- ქავ ლახვემ ალ გვეჭი. -- ქა ლოქ ხავდი, აღვე ლოქ ლერსკვენ ლუსს ლა̈ჲდი ქა ხა̈წვენი.</p>
      <p>ალ დენას ქა ხოწვენა ალ ლუს ლა̈ჲდი. გვეჭ ქა ლახოვოდა. ა̈გის მერაბს გვეჭი ლითვეფჟი აჯაღ თხერე ლახომიზეზა.</p>
      <p><pb n="192"/>  ქანჩად კვეჭოლ ხა̈ნ ი ალ დენას ლიწვილა̈ლ ახონდუნა. ხენწიფს ჟ'ახონაზორა თელ ქვეყანა̈ჲ მა̈ხეჭყინტ ი "ჲერვა̈ჲ ქ'ათეხოლი დენას ლუსვა̈რჟი მა ხაგ, დენა ეჩის ხეკვეს ათაჭემან". ახაცხეპახ: ჲერ იმ ყჷლეს, იმ, მარე და̈რდ მოშ ლა̈ქვ, მა ხაგ დენას ლუსვა̈რჟი. (5)ღოშკინპილს ალ ხამა̈რე მჷლდეღხოქაჲ ახოჲეხ. ალე ჩუ მა̈დშ ათირხ ი მჷლდეღდ შიშტ ქა ლა̈ქე, მა ხაგ დენას ლუსვა̈რჟი. ხენწიფდ მავ ჩვემინ ი ქათაყენე ჲეხვდ. ჩვა̈რი ამეჩუ, ხენწიფს ეჯჟი ხალა̈ტ მიჩა ჩიჟე, ერ ჲედურ ძღჷდ. ეშხუნ მერაბს ხენწიფიშვ, მიჩა მუმეთლა̈შვ. ლიზი ხოშკვემნა. (10)ხენწიფს ქა მა̈დ ათოფიშტვა ეჯნა̈რ, ერ ამსერ და̈რ ხაყა მიჩ. -- იმნა̈რ ლოქ ლჷრი? არდაუ ამეჩუ ხენწიფშალ! -- აღვე ირდა ლოქ, მარე ეშხუ აფხა̈ნიკ ლოქ ხაყა ი ეჩა ლიჴდემი ნა̈ბუ ლახვემ.</p>
      <p>ალე ხენწიფს ათახიადა: "ამ სერ ალახ ლოქ მა̈დმა აწხვა̈ვი, ალე უბრალ გვეშ ლოქ ლი!" შიშტ ნა̈ბ ლახოვოდა. ა̈მეჩედ მერაბ, (15)სკახოჴიდა გუსეინ ი მიჩა ჲეხვ. ხენწიფს ჲერქედა̈ჲშვ ძღჷდ საცხოვრებელა̈ლ ლახოვოდა ი ხოჩა ლირდე-ლიცხემ ათოჴიდახ.</p>
      <p>აცსამზჷრახ ღერთემ!</p>
      <p>კორნელი გაზდელიანი. ლესემა. ვ. თოფურია. 10.VIII.1937 წ.</p>
    </body>
  </text>
</TEI>
