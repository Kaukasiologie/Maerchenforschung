<?xml version='1.0' encoding='UTF-8'?>
<TEI>
  <teiHeader>
  <fileDesc>
   <titleStmt>
    <title xml:lang="sva">188. ჯარმამა</title>
    <author>
     <name>
      <persName>
       <forename>Jost</forename>
       <surname>Gippert</surname>
      </persName>
     </name>
     <idno type="gnd" corresp="https://d-nb.info/gnd/109337409">109337409</idno>
    </author>
    <editor>
     <name>
      <persName>
       <forename>Iza</forename>
       <surname>Chantladze</surname>
      </persName>
     </name>
     <idno type="orcid" corresp="https://orcid.org/0000-0003-3670-6569">0000-0003-3670-6569</idno>
    </editor>
    <editor>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
     <idno type="gnd" corresp="https://d-nb.info/gnd/133557154">133557154</idno>
    </editor>
    <respStmt>
     <resp>Annotated according to the ATU system</resp>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
    </respStmt>
   </titleStmt>
   <publicationStmt>
    <publisher>
     <name key="gnd:4028557-1">Institute of Slavic and Caucasus Studies. Friedrich Schiller University Jena</name>
    </publisher>
    <pubPlace>
     <genName corresp="https://www.geonames.org/2895044/jena.html">Jena</genName>
    </pubPlace>
    <date>2024</date>
    <distributor>
     <addName>DFG project "Caucasian narratives in the discourse of comparative fairy tale research"</addName>
     <ref target="https://github.com/edadunashvili">Software und Texte</ref>
    </distributor>
    <availability>
     <p>
      <ref target="https://creativecommons.org/licenses/by/4.0/">CC BY</ref>
     </p>
    </availability>
   </publicationStmt>
   <sourceDesc>
    <bibl type="digitalSource">
     <ref target="https://titus.uni-frankfurt.de/texte/etca/cauc/svan/sc/sc.htm">TITUS</ref>
     <title xml:lang="kat">სვანური ენის ქრესტომათია. ტექსტები შეკრიბეს ა. შანიძემ, მ. ქალდანმა და ზ. ჭუმბურიძემ [Svanuri enis kresṭomatia. Ṭeksṭebi šeḳribes A. Šaniʒem, M. Kaldanma da Z. Č̣umburiʒem]</title>
     <author>
      <name>
       <persName>
        <forename>Akaki</forename>
        <surname>Shanidze</surname>
       </persName>
      </name>
      <idno type="gnd" corresp="https://d-nb.info/gnd/119042800">119042800</idno>
     </author>
     <author>
      <name>
       <persName>
        <forename>Zurab</forename>
        <surname>Chumburidze</surname>
       </persName>
      </name>
      <idno type="gnd" corresp="https://d-nb.info/gnd/103508031">103508031</idno>
     </author>
     <author>
      <name>
       <persName>
        <forename>M.</forename>
        <surname>Kaldani</surname>
       </persName>
      </name>
     </author>
     <pubPlace>თბილისი</pubPlace>
     <publisher>თბილისის უნივერსიტეტის გამომცემლობა</publisher>
     <date when="1978">1978</date>
    </bibl>
   </sourceDesc>
  </fileDesc>
  <profileDesc>
   <langUsage>
    <language ident="sva">
     <index indexName="iso639-3"/>
     <ref target="http://www-01.sil.org/iso639-3/codes.asp"/>
    </language>
   </langUsage>
   <textClass>
    <keywords>
     <term type="writingSystem">utf-8</term>
    </keywords>
    <keywords scheme="http://uri.gbv.de/terminology/bk/">
     <term ref="http://uri.gbv.de/terminology/bk/18.92" key="18.92">Sonstige asiatische Sprachen und Literaturen</term>
     <term ref="http://uri.gbv.de/terminology/bk/17.97" key="17.97">Texte eines einzelnen Autors</term>
    </keywords>
    <keywords scheme="http://textgrid.info/namespaces/metadata/core/2010#genre">
     <term>prose</term>
    </keywords>
    <keywords scheme="https://d-nb.info/gnd/">
     <term ref="http://d-nb.info/gnd/4136947-6" xml:lang="de">Volkserzählung</term>
    </keywords>
    <keywords scheme="http://www.folklore.uni-jena.de/?content=attribut_a">
     <list>
      <item/>
     </list>
    </keywords>
    <keywords scheme="http://www.folklore.uni-jena.de/?content=attribut_c">
     <list>
      <item><ref target="https://github.com/Kaukasiologie/Maerchenforschung/blob/main/Annotation/">Motiv-Index im GitHub-Repository ansehen</ref></item>
     </list>
    </keywords>
    <keywords scheme="http://www.folklore.uni-jena.de/?content=vorurteile">
     <list>
      <item/>
     </list>
    </keywords>
   </textClass>
   <creation>
    <placeName>
     <country ref="https://www.geonames.org/614540/georgia.html">Georgia</country>
     <region ref="https://www.geonames.org/865543/samegrelo-zemo-svanetis-mkhare.html"> Samegrelo and Zemo Svaneti</region>
     <district ref="https://www.geonames.org/612985/mestia-municipality.html">Mestia</district>
     <settlement/>
    </placeName>
    <date/>
   </creation>
   <particDesc>
    <person role="speaker">
     <persName>
      <forename/>
      <surname/>
     </persName>
     <age/>
     <birth>
      <date/>
      <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html"> Samegrelo and Zemo Svaneti</region>
       <district ref="https://www.geonames.org/612985/mestia-municipality.html">Mestia</district>
       <settlement/>
      </placeName>
     </birth>
    </person>
    <person role="researcher">
     <persName>
      <forename/>
      <surname/>
     </persName>
     <idno/>
    </person>
   </particDesc>
  </profileDesc>
  <revisionDesc>
   <listChange>
    <change/>
    <change/>
   </listChange>
  </revisionDesc>
 </teiHeader>
  <text xml:id="cc_sva_sva_273">
    <body>
      <head>188. ჯარმამა</head>
      <p>არდახ ხელწიფ ი მიჩა ხეხვ. ხორდახ ეშხვი დი̄ნაგეზალ. ხეხვ ღანავ ხა̄დ. ჯა იქუ̄ნავა̄ლ. მიჩა ხეხვ ადშგურა̄ნე, ერე ჭყინტ ლახ ა̈ხთენე̄ნს, ჯარმამა̄ვ ათჟა̈ხხ. ეშდარა ზავჩიქდ მიჩა რა̈შ ნო̄სა̄ვ ლახწვე̄ნეხ, ნოჲ მიჩა ცხემა̈დ. ხელწიფ ჩ'ადგარ, (5) მიჩა ხეხვ ჩ'ა̈დღვაჟ ი ჭყინტ ა̈ხთენა̈̄ნ. ალას ჯარმამა ათჟა̈ხ. ა̈ნცხე ამნე̄მ ი გუნ ლამა̈ზ მახეღვა̈ჟ ა̈ხფას. მიჩა დაჩვირ ი ჯა გუნ ხაჯო̄ნხ უშხვა̄რ, ჰერშვ გარ ხა̄დხ ლათა̈რ. მიჩა დის ხა̈̄ქვ: "იმშა ხელწიფ ლჷმა̈რ მიშგუ მუ, ლახ ეშხვი ხოჩა ჩა̈̄ჟ დო̄სა ხორდა?!" ეჩქა ქა ლახთო̄ნე ეჩი̄ რა̈შ ი ცხემა̈დ. იზელა̈̄ლ ლა̈თხვიართე. მიჩა დაჩვირ მურყვამჟი გარ ხორდა. ჯარმამა̈̄ სახჷლმწიფისგა მა̈̄ჲ და̈̄ვ ჩვარდა, მა̈გ ჩვადგა̈რ. (10) ეშხვი ხოხრა და̈̄ვ სგ'ა̄ნჴიდ ა̈გითე. მიჩა დი ა̈თცუ̄დ. "მა̈ჲ როქვ ხა̄რ და̈̄ვ ქორს?" ეჩქა ანჴა̈დ ჯარმამა ი კოჯქა ქა ადკვა̈რ, ჯა აჩა̈დ ლა̈ჩი̄ჟა̄ლთე, რა̈შს ჟი ხასგურ ი ცხემა̈დ შუნ ხუღვა. აშხვ ა̈გის ხელმწიფს ხორდა მიჟუწდუნა დი̄ნაგეზალ. ალ დი̄ნას ეჩი̄შთე ა̈წვი̄ლე̄, ხედვა̈̄ჲ მურყვმა შდურთეჟი ნე̄სყა ცხემა̈დს ქა ხა̈ჴდა. ჯარმამად ახფუ̈შდ ალ ნე̄სყა ცხემა̈დ ი ქა ხაჴიდ. ალ დი̄ნა მიჩა ლეხხუ̄რიდ ასა̈დ. ჩ'ასკიბხ (15) მა̈ჲ ლე̄თ ხეკვეს ხა̈̄ცხ ქვერწილ. აჩა̈დ ათხე მე̄რმა ა̈გითე. მე̄რმა ხელმწიფს ხორი აჯაღ მიჟუწდუნა დი̄ნაგეზალ. ხელმწიფ ტუ̄ლი, ერე "მიშგვა დი̄ნაგეზალს ეჯას ხვაჰვდი ხახვდ ე́, ხედვა̈̄ჲ ათხე ჟი ადკვა̄ნე ცხვის ლანდრე̄ცითე, მე̄რვა ამ დრო̈ვჟი გარ ანტხენი ჩუ. ამნე̄მი ჩ'ოთბაცე გეზალ. ჩ'ასკიბხ მა̈̄ჲ ლე̄თ ხე̄რიხ ქვერწილ. აჩა̈დ ათხა მე̄სმა ა̈გითე. ხელწიფს გეზალ ხორი მიჟუწდუნა. ალა ტუ̄ლი, ერე "მიჩ (20) ჩი̄ჟად ეჯა გარ ხაკუ ე́, ხედვა̈̄ჲ მიჩა დი̄ნას მურყმა̈ შდურისგა პლატუკვს სგა ლახბიშნე". ჯარმამად ალ გმირობი ჩუ ჩვემინ. ამიჩ' ასკიბხ ქვერწილ. ჯა ლა̈ჩი̄ჟალს არდა, ეჩქა და̈̄ვ კოჯხა̈ნჟი ჟი ა̈ნტიხხ ი ჯარმამა̄ დის უფგოშ ჭა̈შდ ხორდა. ჯარმამა შომვა̈̄ჲ ლა̈თხვჲა̈რს არდა, ეჩქა მინ უშხუდ არდახ. ჯარმამა შომვა̈ჲ ა̈გითე ჴედენდა, და̈̄ვს ჩ'ა̈პჟუნა ჯარმამა̈ დი ხატუ̈̄ლდა და̈̄ვს: "ჩუ̄ვ მა ათყერ ჯარმამას, ადო (25) ამჟი მინე ლიხეხევჭაშვ მა̈ჲა̄ქ ლი?" და̈̄ვდ ხა̈̄ქვ: "ნა̈თხვჲარე̄მი ლეღვშ გარ ლაყად ი იმ გვიშვრი, არდე̄დს!" მიჩა ხეხვდ ეში̄ მა̄დ ახკიდ ჰაჯ. და̈̄ვდ ხა̈̄ქვ: "ცოდ სი̄ვ ჯა̄რ! ჲაღო აშხვ ნაგზა ხაშდრა̈ნდას სი̄რმა თა̈კვს, ეჯა ბარჯა̈ლქა ქა ოთოთლ, ჟ'ა̈ხვგენი, თხვიმს ჟ'ოხქვიცე". ლახა̄დ ზურა̄ლ ალ თა̈კვა̈ ლაშდრა̈ნს. აშხვ ნაგზა აშდრა̈ნდა. ეშხვ ნაგზანღო ხა̈̄ქვ ჯარმამას: "ისგუ მუ ლა̈თხვჲართე (30) გარ დე̄მ იზელა̄ლ, ეჯა ლაკჰუ̄რა̈ლსი იჩოდა". ჯარმამა ჟ'ა̈ნხირნა̈̄ნ ი ხა̈̄ქვე: "მაჲ ლაკჰუ̄რას როქვ?" ეჩქა ქა ოთთილ მიჩა ნაშდრან თა̈კვ ბარჯა̈ლქა. "ალას ესერ ჩუ ემოშ აჭკვრე". ესძგუ̄მბალე ჯარმამად ი ჩუ ადქუცუ̄რე. ალა მიჩა დის მა̄მ ლოხცხა̈̄ნ. და̈̄ვს ხა̈̄ქვ მე̄რმა ლადა̈ღ, ერე ეჯკა̈ლი̄ვ მა ა̈ნგო̄ნვე, ერე ჩუ მა ა̈თყერს ჯარმამას". ეჩქა ხა̈̄ქვ და̈̄ვდ: "ჲაღო ცოდ როქ მიჩუ (35) ხა̄რ, ხოხრა ჩაფლი̄და̈რუ ოხშხებჲე̄ლე, ეჯჲა̈რ ძალოშ სგა̄ვ ათდა̄ლე". ანშხებჲე̄ლე ხოხრა ჩაფლი̄და̈რ ი ძალოშ სგათდა̄ლენე. სგა̈̄დდა̄ლე. ანჷ̄გა̈ნ ჟი ი ჭჷშხა̈რ გარ ანკაჩე, ეჩქა ქ'ა̄ჩა̈დ და̈̄ვ ი თხვიმ ჟი ახქვიც, ჰა̈ზვთექა ქ'ა̄ნჴიდ. ალას მურყვამხა̈ნქა მიჩა დაჩვირ ხეწა̈დ ი ჩუ ანჴა̈დ. ეჩი̄ ლერქვა̈ლ მიჩნე̄მ ა̈დქვე, მიჩა ლერქვა̈ლ ეჯას ათქვე. ჯა ჟი ლა̈ჲქვე̄ცინე ი რა̈ში შუნ ლა̄ჲე ი ცხემა̈დი̄. ამჟი აჩა̈დ. წიფრას (40) ხა̈̄ქვ, ერე "წიფრა, ჯა ბედნიე̄რ, ჩუ̄ვ აცა̈ლ ი ლჷდგა̈რ ჟი̄ვ ლოხვშხვინ!" წიფრა ჩუ აცა̈ლ, ღო უშხვა̄რ ლა̈ხტა̈ხ ი ჯა აჩა̈დ ჯარმამა̈̄ ლეხხუ̄რიჲა̈ლთე. ეჩი ამბა̈ვ მა̈გ ჩუ ხოხალდა. ლახაგა̈ნ მა̈̄ნკვი აშხვ. ვითომ ჯა ჯარმამა ლი ი ხეხვ ხაკუ. ალჲა̈რს <pb n="168"/> ჰერისგა ჰეჭვ ლახა̄დხ ი ხა̈̄ქვეხ. "ჯა როქვ დო̄ვ დო̄სა ლა̈სვ ჯარმამა. ჲაღო ეჯ ლაკვჰუ̄რა̄ვ ხა̈̄ქვხ ე́, ხედვა̈̄ჲ ჯარმამას ხოჩვმინა", ხა̈̄ქვეხ. ჩუ ჩვემინ ამჟი. სემი ლა̈ხხვა მა̈გ ა̈ნნა̈ზო̄რე ი ახყა. აშხვ ა̈გის ხა̈̄ქვე: "ჯა როქვ ათხე სგვებინ ადრი ი ლექურწილს ამა̄რე, მინ ა̈ხჭა̈მხუ შუკვს". ანჴა̈დ ი სგა ლახა̄გა̈ნ ეჯ წიფრას ე́, იმვა̈̄ჲ ლჷდგა̈რ (5) ხორდა. "წიფრა, ჯა ბედნიე̄რ! ლჷდგა̈რ ქა̄ვ ლახტიხ". წიფრა ჩუ აცა̈ლ ი ლჷდგა̈რ ქა ლახტიხ. ეჩქა მიჩა ლერქვა̈ლ სგა ლახტიხ, ფაყვ ჟი ათგე, რა̈შ წიფრას სგა ლახბე ი ლჷდგა̈რ შუკვისგა ჩუ ესდე ი ჯა აჩა̈დ, ცხეკთე ა̈დქარვა̈̄ნ. ამექა ქა ლახა̄სდხ ქვერწლა̈რ ი მიჩა ლა̈ხხვა. ალას ხეწადხ ა, ლჷდგა̈რს ი ლეგ გვი ლოხო̄სდხ. აშხვ ხეხვდ რა̈̄ქვე: "ალას ესერ თხვიმს სგა ხაჭრენი ჯა". მე̄რვე̄მ რა̈̄ქვე. "ჯა ესერ (10) ჰა̈ბს ხა̈ტხე". მე̄სმე̄მ რჷქვე: "ჯა ესერ ქვინს ხოგნე". ამჟი ჩუ ჩვემინხ ი ლჷჲა̈რ ანტა̈ხ ჯარმამა.</p>
      <p>ათხა გუდ ანჴა̈დ, ერე იმჟი ლა̈სვ გვეშ. მა̄დხვა̈̄ჲ ხა̈ნუნღო ხა̈̄ქვ ქვერწლა̈რს: "ჯა როქვ სგვებინ ღჷრი ა̈გითე". ეჩქა ხა̈̄ქვეხ, ერე "ეჩხა̄ვ როქვ ა̈მჩედ სგვებინ, მარე ლჷდგა̈რ ესხვიე̄ნა შუკვისგა". ეჩქა ჯარმამად ხა̈̄ქვ: "მი სგა̈ჲ აჯკუჰი̄რ, ადო (15) მი კისდ ლჷდგა̈რ მა̄მა ხვა̈სვ, მარე ქვინი ლიგნე̄ჯ ჰემმა̄ვ ჯა̈მჲე̄დე̄ნხ". ქა ანჴა̈დ სგვებინ. ა̈გითე აჩა̈დ ი და̈̄ვ ჩუ ადგა̈რ ი მიჩა დი ჭჷშხარშვ მეგა̈მს ოხრეკ. ქვერწილ ჩუ ათყერ, თვით ლე̄თ სგა ლოხყურდა ი მიჩა გვეშ ქა ოხუ̄მბვე. ათხა ჯა ესერ ღჷრი მიჩა დაჩვირ ლათხე̄ლთე, ეშდჲარვ ზავ ესერ ნო̄სა̄ვ ა̈ხთხა̄ლხ. ეშდჲარვ ზაუნღო ესერ ქა̄ვ ანჷზეხ მიჩა გეზლი̄რ. ლა̈ხხვა მა̈გ ღანავ ოთსა̈დ. ჯა აჩა̈დ მიჩა დაჩვირ (20) ლათხე̄ლთე, ეშდჲარვ ზავთე მა̄დხვა̈ჲ კა̈ლდა, ეჩქა ა̈თთხანა̈̄ნ აშხვ სოფელს ჲარვ ბეფშვს. ეჯჲა̈რს ხუღვა̈̄ნხ პლატკულ. მა̈გ ხეღვჭინა̄ლხ, მარე ჟი და̈̄რ მოშ ირმეჲდახ. ლა̈ხჭა̈მ ალას ჯარმამა ი ქა ხა̈ჴდუნა პლატკულს. ეჩქა მე̄რმა ბეფშვდ ხა̈̄ქვე: "ჯარმამა̈̄ ქვინუ როქვ ათთვეფა, ჰე ლახო̄მა პლატოკ". ალა ჯარმამას ლახსჷმდა ი ჩუ აფიშვდ. ა̈თჭა̈მ ჩვიმდ ვეშგიმ ალ ბოფშა̈რს, სგა აჩა̈დხ აშხვ ა̈გითე. ქორხა̈ნქა (25) ქა ანჴა̈დ ლუძძუ̄რე ზურა̄ლ. ჯარმამას ჩა̈ჩ ხა̄გა̈ნ მიჩა დაჩვრა̈შ. ეჯ ლუძძუ̄რე ზურა̄ლ ლა̈სვ ჯარმამა̈̄ დაჩვირ. ხეწა̈დხ უშხვა̄რ, სურუ ათჩო̄ნხ. ძაძა̈რ ჩუ აშიდ, ჩა̈ჩ ქა ა̈დწაბუ̄რე. ამჟი ახა̄გა̈ნხ შუკვს ჯარმამა̈̄ დაჩვირ ი მიჩა ჭა̈შ, ჲორი მიჩა გეზალ ი ჯარმამა. ესღრიხ შუკვს ი ანღრი მირ მე̄რე̄მიშ ი მე̄ფხე̄მი ნე̄სგაქა წჷრნიდ, ა̈თღვა̈ჭ ჯარმამა. ალა ლა̈სვ მიჩა გეზალ მიჩა ლათხე̄ლთე მე̄ზი ი ჟი ახჭო̄ნვნე. ამჟი (30) ანღჷრდა აჯაღ მეშხად. ალაი̄ მიჩა გეზალ ი ჟი ახჭო̄ნვნე, ღო ანღჷრდა აჯაღ თვეთნად, ალასი ჟი ახჭო̄ნვნე. ანღრიხ სერ ჯარმამა ი სემი მიჩა გეზალ, მიჩა დაჩვირ, ჲორი ეჩი̄ გეზალ ი ჭა̈შ. სგა ანჴა̈დხ ა̈გითე ი ხოჩა ლირდე ა̈დჴიდხ ი ჯა̈მზჷრახ ღერთემ!</p>
      <p>მესტია</p>
    </body>
  </text>
</TEI>
