<?xml version='1.0' encoding='UTF-8'?>
<TEI>
  <teiHeader>
  <fileDesc>
   <titleStmt>
    <title xml:lang="sva">178. ჯაყულდ</title>
    <author>
     <name>
      <persName>
       <forename>Jost</forename>
       <surname>Gippert</surname>
      </persName>
     </name>
     <idno type="gnd" corresp="https://d-nb.info/gnd/109337409">109337409</idno>
    </author>
    <editor>
     <name>
      <persName>
       <forename>Manana</forename>
       <surname>Tandashvili</surname>
      </persName>
     </name>
     <idno type="orcid" corresp="https://orcid.org/0009-0005-7812-9124">0009-0005-7812-9124</idno>
    </editor>
    <editor>
     <name>
      <persName>
       <forename>Iza</forename>
       <surname>Chantladze</surname>
      </persName>
     </name>
     <idno type="orcid" corresp="https://orcid.org/0000-0003-3670-6569">0000-0003-3670-6569</idno>
    </editor>
    <editor>
     <name>
      <persName>
       <forename>Rusudan</forename>
       <surname>Ioseliani</surname>
      </persName>
     </name>
     <idno type="orcid" corresp="https://orcid.org/0009-0008-6895-6005">0009-0008-6895-6005</idno>
    </editor>
    <editor>
     <name>
      <persName>
       <forename>Ketevan</forename>
       <surname>Margiani</surname>
      </persName>
     </name>
     <idno type="orcid" corresp="https://orcid.org/0009-0008-6895-6005">0009-0008-6895-6005</idno>
    </editor>
    <editor>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
     <idno type="gnd" corresp="https://d-nb.info/gnd/133557154">133557154</idno>
    </editor>
    <respStmt>
     <resp>Annotated according to the ATU system</resp>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
    </respStmt>
   </titleStmt>
   <publicationStmt>
    <publisher>
     <name key="gnd:4028557-1">Institute of Slavic and Caucasus Studies. Friedrich Schiller University Jena</name>
    </publisher>
    <pubPlace>
     <genName corresp="https://www.geonames.org/2895044/jena.html">Jena</genName>
    </pubPlace>
    <date>2024</date>
    <distributor>
     <addName>DFG project “Caucasian narratives in the discourse of comparative fairy tale research”</addName>
     <ref target="https://github.com/edadunashvili">Software und Texte</ref>
    </distributor>
    <availability>
     <p>
      <ref target="https://creativecommons.org/licenses/by/4.0/">CC BY</ref>
     </p>
    </availability>
   </publicationStmt>
   <sourceDesc>
    <bibl type="digitalSource">
     <ref target="https://titus.uni-frankfurt.de/texte/etca/cauc/svan/spto1/spto1.htm">TITUS</ref>
     <title xml:lang="kat">სვანური პროზაული ტექსტები. I ბალსზემოური კილო. ტექსტები შეკრიბეს ა. შანიძემ და ვ. თოფურიამ[Svanuri ṗrozauli ṭeksṭebi, I: Balszemouri ḳilo.
Ṭeksṭebi šeḳribes A. Šaniʒem da V. Topuriam (Masalebi kartvelur enata šesc̣avlisatvis, I)]</title>
     <author>
      <name>
       <persName>
        <forename>Akaki</forename>
        <surname>Shanidze</surname>
       </persName>
      </name>
      <idno type="gnd" corresp="https://d-nb.info/gnd/119042800">119042800</idno>
     </author>
     <author>
      <name>
       <persName>
        <forename>Varlam</forename>
        <surname>Topuria</surname>
       </persName>
      </name>
      <idno type="gnd" corresp="https://d-nb.info/gnd/103711473">103711473</idno>
     </author>
     <pubPlace>თბილისი</pubPlace>
     <publisher>საქართველოს მეცნიერებათა აკადემიის გამომცემლობა</publisher>
     <date when="1929">1939</date>
    </bibl>
   </sourceDesc>
  </fileDesc>
  <profileDesc>
   <langUsage>
    <language ident="sva">
     <index indexName="iso639-3"/>
     <ref target="http://www-01.sil.org/iso639-3/codes.asp"/>
    </language>
   </langUsage>
   <textClass>
    <keywords>
     <term type="writingSystem">utf-8</term>
    </keywords>
    <keywords scheme="http://uri.gbv.de/terminology/bk/">
     <term ref="http://uri.gbv.de/terminology/bk/18.92" key="18.92">Sonstige asiatische Sprachen und Literaturen</term>
     <term ref="http://uri.gbv.de/terminology/bk/17.97" key="17.97">Texte eines einzelnen Autors</term>
    </keywords>
    <keywords scheme="http://textgrid.info/namespaces/metadata/core/2010#genre">
     <term>prose</term>
    </keywords>
    <keywords scheme="https://d-nb.info/gnd/">
     <term ref="http://d-nb.info/gnd/4136947-6" xml:lang="de">Volkserzählung</term>
    </keywords>
    <keywords scheme="http://www.folklore.uni-jena.de/?content=attribut_a">
     <list>
      <item/>
     </list>
    </keywords>
    <keywords scheme="http://www.folklore.uni-jena.de/?content=attribut_c">
     <list>
      <item><ref target="https://github.com/Kaukasiologie/Maerchenforschung/blob/main/Annotation/">Motiv-Index im GitHub-Repository ansehen</ref></item>
     </list>
    </keywords>
    <keywords scheme="http://www.folklore.uni-jena.de/?content=vorurteile">
     <list>
      <item/>
     </list>
    </keywords>
   </textClass>
   <creation>
    <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html">Samegrelo and Zemo Svaneti</region>
       <district ref="https://www.geonames.org/612985/mestia-municipality.html">Mestia Municipality</district>
       <settlement/>
      </placeName>
    <date/>
   </creation>
   <particDesc>
    <person role="speaker">
     <persName>
      <forename/>
      <surname/>
     </persName>
     <age/>
     <birth>
      <date/>
      <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html">Samegrelo and Zemo Svaneti</region>
       <district ref="https://www.geonames.org/612985/mestia-municipality.html">Mestia Municipality</district>
       <settlement/>
      </placeName>
     </birth>
    </person>
    <person role="researcher">
     <persName>
      <forename/>
      <surname/>
     </persName>
    </person>
   </particDesc>
  </profileDesc>
  <revisionDesc>
   <listChange>
    <change/>
    <change/>
   </listChange>
  </revisionDesc>
 </teiHeader>
  <text xml:id="cc_sva_sva_632">
    <body>
      <head>178. ჯაყულდ</head>
      <p>ლჷმზჷრე̄უ̂ ლიშდ, ხოჩა გზა̄უ̂რობუ გუ̂ა̄რ ი აშხუ̂ ბა̈ჲ ხეხუ̂-ჭა̈შს (30) ეშხუ ჭყინტგეზალ ხორიხ. მარე ალას ეჩჟი მოქეჲფ ი ლოთ ქა̈̄ხფას, ერე მინე საცხოუ̂რებელ ი ლეჴმა̈რი მა̈გ ჩუ ლალე̄მ მე̄რმა̈̄ლცახა̈ნ აშხუ̂ ზაუ̂ისგა. მა̄მგუ̂ეშ ესსა̈დხ სამ ქათალჷნქა. აშხუ̂ თანაფ სგუ̂ებნე ლადა̈ღ მიჩა დი ლა̈ხჭუ̂ედდა: "ქა̈უ̂ ესერ აჩა̈დ, ობა̈შ ხინ ესერ ხოყრა მიჩა ლაცლად ი ერუ̂ა̄ლ' ე̄სერ მჷხრი ხა̈რჯჲა̄ქს ლაჰუ̂ედნეხ, ადო (35) მა̄მგუ̂ეშ ესერ ხუღუ̂ეხ". ანჴა̈დ ალ მა̄რე, ქა̈̄ნცხიპ მა̈გ მიჩა ნანფხანაგუ̂ა̈რ, მარე და̈̄რდ მაგუ̂ეშ ლახუ̂ე̄მხ ხოჩე̄რობა. ანჴა̈დ ღალ ა̈გითე გუ̂ი <pb n="408"/> მეკუ̂შად. მიჩა დიდ ხა̈̄ქუ̂: "ეშხუ მამილუ̂ ესერ ქა̄უ̂ ადჲე ლაჰუ̂ედთე ი იმუ̂ა̄ლ' ე̄სერ ა̈ნყიდნე". შუნ ლა̄ჲე მამილუ̂ ი ადჲე. აშხუ̂ შუკუ̂ისგა ჲარუ̂ მა̄რა ციცუ̂ ხოყუ̂რეხ ლა̈ჲსენს. ქა̄ჩა̈დ ალჲა̈რთექა ი ლა̄ხჭუ̂ედდა: (5) -- იმნა̈რ ესერ ა̈ჲსენიხ ლა̈დი ციცუ̂ს?-- იმნა̈რ ესერ ი ლა̈ქუ̂თა̈რს ჩუ დე̄მგუ̂აშ ცუ̂ირე.</p>
      <p>ალ მა̄რე̄მ ხა̈̄ქუ̂:-- მამილუ̂ს ესერ ქა ხაჰუ̂დი ი ციცულდ მიჩუ ლახუ̂ე̄მხ.-- ეზერ ესერ. -- ამნე̄მ მამილუ̂ ქა ლახუ̂ე̄მ ი ციცუ̂ ა̈გით' ა̄ნჴიდ. (10) მიჩა დი ლა̈ხჭუ̂ედდა:-- მა̈ჲ ესერ ოთდჷნა მამილუ̂?-- მა̈ჲ ესერ ი ათჩედა ქა, ჟეღა̈რ ესერ ახჭუ̂ა̄დახ ი ჩუ̂ოთცჷლჷ̄რახ.</p>
      <p>ანჴა̈დჷდ მიჩა დი ი მე̄რმე მამილუ̂ ქა̄დ ლახუ̂ე̄მ. ესღუ̂' ა̄ლა ლაჰუ̂ედთე. (15) აშხუ̂ შუკუ̂ისგა ჲარუ̂ მა̄რა ჟეღ ხოყუ̂რეხ ლა̈ჲსენს.-- იმნა̈რ ესერ ა̈ჲსენიხ, მინ მა̄რა̈̄ლ, ლა̈დი ჟაღუ̂?-- იმნა̈რ ი დე̄მგუ̂აშ ესერ ცუ̂ირე ლაცლჷ̄რას ი ლა̈ქუ̂თა̈რს.</p>
      <p>ალჲა̈რს ალ მა̄რე̄მ მამილუ̂ ქა̄დ ლახუ̂ე̄მ ი ანჴიდ ჟეღ ა̈გითე. მიჩა დის ხა̈̄ქუ̂, ერე "ჩუ̄დ ესერ ათჩედა მამილუ̂". მე̄სმე მამილუ̂ ქა̄დ ლახუ̂ე̄მ (20) მიჩა დიდ ი ადჲე. ლახხუ̂ი̄დ შუკუ̂ისგა უ̂იჯ, ხაჴიდ ფაუ ი თხუ̂იმ ჩუ̂ოთხიპ. ალა ჩუ̂აცუ̂ირ შუკუ̂ისგა ი აჩა̈დ. აშხუ̂ ა̈გის ჩუ̂ა̈თუ̄ჟდა. მა̈̄ჲ ე̄სამა უ̂იჯ ჩუ̂ა̈რი, მა̈გ გჷრკიდ ხაჭო̄ნა სამ ორკეცდ ი ჩუ ლიშგუ̂დე ხაკუხ უ̂იჯი ნადგა̈რიე̄რ, მარე აშხუ̂ უ̂იჯს ათხა̄დ: "ჩიქ' ე̄სერ ჩუ̄უ̂ ესგედახ, იმჟი̄ნ ესერ ალ მინე დედე ჩუ̂ოთდაგრა, ამჟი̄ნ ესერ ჟი ჰე̄ (25) ანსე̄ლუ̂ი, დე̄მგუ̂აშ ხა̈ჩოხ, მად' ე̄სერ ი ჩიგარ ლაჰას ა̈რიხ ამი̄ ლიყმეს". ა̈ხჲა̈ცხჷ̄ნ ჟი ალ მა̄რა, ხეწა̈დ ალამა̈გ უ̂იჯს ი მასა̈რდ ათყალუ̂ი̄ნდა. ქა ლა̄ზ მიჩ დე̄მთე ხა̄რ ი მა̈ჲ ჩუ̂ემინას? ათხა̄დ სერ უ̂იჯს:-- ჩიქ' ე̄სერ ნომა̄უ̂ ათყალუ̂ი̄ნდა. მინს ესერ ხოსგდი, ალამა̈გ ესერ, მიჩ უ̂იჯ ოთდაგრა, ეჩი̄ ნა̈თსა̈უ̂ ლიხ. ათხ' ე̄სერ ჯა ხა̈̄ქუ̂ინნე, (30) ეჯას ესერ ჩუ ჰე̄ იჩო, მა̄მგუ̂ეშ ხოჭირ ხოჩა̄მჷნქა.-- მა̈ჲ ესერ ჩუ̂ემინას, ადო?-- მა̈ჲ ესერ ი იმჟი̄ნ ჩუ̂ოთდაგრა, ეჩჟი̄ნ ესერ ჟი̄უ̂ ანსე̄ლუ̂ე უ̂იჯ.-- იმჟი̄ნ ესერ ანსე̄ლუ̂ას, ადო? (35) -- იმჟი̄ნ ესერ ი აშხუ̂ ლუჩჩუ̂ილ დი-გეზალს ესერ თუ̂ით ჭიქ ლჷჯე̄უ̂ ხაშგუ̂მინ, ეჯ' ე̄სერ ჟი̄უ̂ ათბიდ ი ხოჩა̄დი ლა̈̄ტხენი. ეჩქას ესერ მიჩ ალ უ̂იჯ ჰაჯს ლახჭარჟი ი ჯაყულდჷნქა ნომმაგუ̂ეშუ იკუ̂დუნე.</p>
      <p><pb n="409"/> ალ მა̄რე̄მ ლჷდგა̈რ უ̂იჯ ბაშლჷყთ' ე̄სდე ი აჩა̈დ ალ ზურალა̈̄რთე, თე̄რრე მა̈ზიგ ა̈ნფა̈ზ ი ლა̈ხჴჷ̄რა̈̄ნ: "მა̈დილუ ესერ ხე̄რახ, ჩიე̄სგი ა̈ქმა̄რთ' ე̄სერ ხო̄ზნა, მა̈გ ესერ მინე ლჷჯა ხოთუ̂რი თე̄რრე ჟაგრა̈რდ ი ნომა̄უ̂ ათმა̈დუ̂ნეხ!" ალჲა̈რდ ქა ლახუ̂ე̄მხ. სგა̄ჩა̈დ ლარდათე̄სგა, (5) ტა̈შდ ახჴიდუ̂ნე, უ̂იჯ ამხა̈უ̂თე̄სგა სგე̄სდე, ლჷჯე ჟ'ესბიდ ი უ̂იჯს შიშდ ქუ̂ინ ლა̈ხტა̈ხ. ალ უ̂იჯდ ხა̈̄ქუ̂:-- ჲაღუ̂ ე̄სერ ლახ ჯა ჩიქე ჩუ̂ოთდაგრა, ღო ჟ'ოხუ̂სე̄ლუ̂ა, მა̈̄ჲ ესერ ჰაჯ ხეკუ̂ეს, ეჯა̄უ̂ იშგუ̂მინ ი ეჯას ლაჰუ̂ედი! -- ალ მა̄რე̄მ ხა̈̄ქუ̂: (10) -- ჲაღუ̂ ე̄სერ ლახ ამგუ̂ა̈რ ჰაჯს ხა̈ჩო, მიჩ ჯაყულდ ხუღუ̂ე, ეჯა̄უ̂ ესერ ლახუ̂ე̄მ.</p>
      <p>ესღურჯა̈ნიე̄ლე უ̂იჯდ, ლა̈ჲყუ̂იფ ქა ჯაყულდ, ქა ლახუ̂ე̄მ ი ხა̈̄ქუ̂:-- ალ ჯაყულდ ესერ შუნ ხეღუ̂ე̄ნი, ეჩქას ესერ მიჩა ჟახა ჟ'ანურშუ̂ენნე, იმუ̂ა̈̄ჲ ესერ ესუ̂ადე, ჩინა̈რ ბაც ხა̄რ. ჩუ̂ ე̄სერ ნომა̄უ̂ ათუ̂იფ, (15) ადო იღბა̈ლ ესერ ქა ხეტხუნი ეჩქას.</p>
      <p>მა̄რე̄მ უ̂იჯს მაჴუ̂ა̄მ ხა̈̄ქუ̂, ესუ̂ა̈დ ობა̈შ ხოჩე̄რობა ი შიშდ ქა ლა̈ჰოდა̈̄ნ. ალ ზურალა̈̄რს საჩქუ̂ა̈რ ლახუ̂ე̄მ მასა̈რდ. ესუ̂ა̈დ ა̈გის ლირდე ი ქორს ესჷ̄გა̈ნ; ესუ̂ა̈დ ამეჩუ̄ნ ხოჩა სადგუ̂ემ ი შიშდ ესჷ̄გა̈ნხ ეჯკა̈ლიბ ლარდა̈̄ლ, ერე კესრი ლარდა̈̄ლდ ხოჩა ლიხ. მიჩა დი სგადჲე (20) ამხა̄უ̂თე̄სგა ი ხა̈̄ქუ̂:-- ჲაღუ̂ ე̄სერ ქა̄უ̂ აჩა̈დ კე̄სა̈რთე. ეჯას ესერ ხოჩა დი̄ნა ხორი, ეჯა ქა̄უ̂ ხაშგუ̂მინ მიჩეშდ ხახუ̂დ. -- მიჩა დიდ ხა̈̄ქუ̂:-- იმჟი̄ნ ესერ ხაშგუ̂მინას, ედ ესერ იმჟი ლაჰუ̂ედნე მიჩ ეჯა ხახუ̂დ გეზალს? (25) -- ეჩი̄ სერდ' ე̄სერ მიჩ ნომა̄უ̂ ხა̄რ.</p>
      <p>ესუ̂ა̈დ ამნე̄მ ოქუ̂რა̈ ტა̈ხდ, ხოჩა ლერექუ̂ ი მიჩა დი სგე̄სსგურე ამხა̄უ̂თე̄სგა; ესუ̂ა̈დ ამი̄ ამჟი̄ნ ლირდე კე̄სრი დი̄ნა სგუ̂ებინჩუ̄ნ ი ეჩეჩუ̄ნ ესფადგა̈̄ნ. კე̄სა̈რშე̄რ ათჷნბაჟჷნხ: "იმხა̈ნ ესერ ა̈ნჴდენ ამჟი განგალ ზურა̄ლ ოქუ̂რა̈ ტახდშუ̂?!" ლა̈ხჭუ̂ედდახ: "მა̈ჲ ესერ ხაკუჩ ი (30) ჲედ ჲა̈რ ლი?" ალ ზურა̄ლდ ქო̄ხუმბაუ̂ე: "იმჟი̄-ჲ ამჟ' ესერ, მინე გეზალ ლაშგომთ' ო̄ხუ̂თო̄ნა მიჩა გეზალს". ეჩქას კე̄სა̈რდ ხა̈̄ქუ̂: "ჲაღუ̂' ე̄სერ მიჩა-ჲ მინე ქორს უშხუ̂ა̄რ ნე̄სგა მა̈გ ციხე-ქალა̈ქდუ ანსყე: ბოგ ესერ მა̈̄ჲ ქა ხა̈̄ზ, ეჯა ბერჟა̈შდუ ანსყე ი ეჩქას ესერ ტკიცუშ ხაყე̄ნა მიჩა ჩი̄ჟად ი ქა ლაჰუ̂ედნე". ანტა̈ხ ალ ზურა̄ლ ქორთე ი ქო̄ხუმბაუ̂ე (35) მიჩა გეზალს. მე̄რმა ლადა̈ღ ა̈ნსგიდა ქა კე̄სა̈რ ქა̄მაუ̂ ი გაცხა̈ჲდ მიჩა-ჲ ალ მა̄რე̄მი ქორა̈რ უშხუ̂ა̄რ ნე̄სგა ციხე-ქალა̈ქდ ლჷგ მა̈გ, ბოგ მა̈გ ბერჟა̈შ ხა̈̄ზ ლჷცქა. კე̄სა̈რდ ქა̈̄ნჰერ მიჩეშთე ალ მა̄რე ი გეზალ ქა ლახუ̂ე̄მ ხახუ̂დ. ჩიქე კე̄სა̈რშე̄რმჷყ ხა̄დხ ქუ̂ერწილ, ღო ალ მა̄რე̄მ <pb n="410"/> ადჲე მიჩა ქორთე. იმუ̂ა̈̄ჲ ქა იუ̂დი, მა̈გ ჩუ ხეფდგი ი ეჯკა̄ლიბ ქუ̂ერწილ ჩუ̂ათყერ, ერე იუ̂ალადა̈ღ და̈̄ს ხოსგდინა.</p>
      <p>აშხუ̂ ლადა̈ღ კე̄სა̈რდ იშგუ̂მინ: -- ლა̈თხუ̂იართე̄უ̂ ესერ აჩა̈დხ.-- ეზერ ესერ, მარე ჯა̄-ჲ მიჩა მაღუ̂ა̈̄ნ ესერ აშხუ̂ ფოყხა̈ნუ აჩა̈დხ (5) ი ჯა მე̄რმახა̈ნ ადრინე.</p>
      <p>კე̄სა̈რ მე̄რმა ფოყხა̈ნ აჩა̈დ ი მიჩა ჩი̄ჟე მე̄რმახა̈ნ. ნა̈ბოზს ალ მა̄რა ცხეკისგა ჩუ̂ა̈თბურა̈̄ნ. ჯაყულდ ქორს ათსედა. მა̈̄ჲ ესამა ცხეკისგა ნა̈დირ ჩუ ლჷმა̈რდ, მა̈გ სგა̈̄ხჭუ̂ა̄დხ. ჟეღილდ სგა ხონჴრი. ეჯამა̈გ ნა̈დირ ჩუ ლიხ, ერე ალჲარე მაყალუ̂შ თე̄რა̈რ ჩოთო̄გა̈ნ ალ (10) მა̄რა. ანჴა̈დ ჟეღილდ ი ა̈გით' ა̄ნჴა̈დ, ხა̈̄ქუ̂ ციცულდს:-- ჰე̄, ციცულდ, გუშგუ̂ეჲ ქუ̂ინი მუცუ̂რე ამჟი სახმა̈ხისგ' ა̈̄რი, იმუ̂ა̄ლაჟი̄ნ ალსახთად ი ა̈გითე მოშ ალჴჷდედ! -- ციცულდდ ხა̈̄ქუ̂:-- ჲაღო, სი სგუ̂ებინ ემიჟღუ̂, მი კე̄სა̈რს კალთა̈ჲს ხუ̂ეგუ̂დირნო̄ლ[ნ]ი, ეჯა გუდ ა̈ჴდენი ი ქა ღალ ა̈ლტიხედ გუშგუ̂ეჲ ქუ̂ინი მუცუ̂რა.</p>
      <p>(15) ალჲა̈რდ ამჟი̄ნ ჩუ̂ემინხ. კე̄სა̈რ გუდ აჴა̈დ, ერე მიჩა ჩი̄ჟა მო̄ლე გაჭიუ̂რება ხა̄რ. ოთჴერდა ალჲა̈რს ი ჟ'ა̈ნთხეხ თე̄რა̈რლჷგნე ი ა̈გით' ა̄ნჴიდხ. ამზუმხა̈ნს ანჴა̈დ ალ მა̄რე̄მი უ̂ა̈ზირ, ჯაყულდ ჟ'ა̈ნთხე, მიჩა ხეხუ̂, ალ მა̄რე̄მიშ, ადჲე ი ძუღუ̂ას ეჩხა̈ნთე ხოჩა̄მდ ჩუ̂ა̈დზიგა̈̄ნ. აშხუ̂ ლადა̈ღ ჟეღდ ხა̈̄ქუ̂ ციცულდს: (20) -- ჰე̄, ციცულდ, იმუ̂ა̄ლაჟი̄ნ ალსახთად მოშ ი ჯაყულდ ცხას ა̈ლკუ̂ა̈რიდ.-- ა̄დუ, სური̄, მარე მი დეშ მა̈ჲმედა ჭჷშხშუ̂ ეჩაუ̂ ლი̄ზი.</p>
      <p>ჟეღდ ჟი ლა̈ჲსგურე ციცულდ ი აჩა̈დხ. ა̈თჴა̈დჷ̄ნხ შომუ̂ა̄ლე ალჲა̈რთე̄სგა. ციცულდდ ჟეღ ლაჴუ̂რა სგუ̂ებინჩუ̄ნ აცუ̂ირ, ჯა ლჷჭერთეჟი̄ნ აჩა̈დ, (25) ლოხუ̂სგიდა ი ეჩჟი̄ნ ქა იშდრა̈̄ლხ ამეჩუ̄ნ შდუგა̈რ, ერე შუ̂იმ მა̄მ ხა̄რ. ა̈ხჴუ̂ა̈სგ სგა ციცულდ ი მინე თხუ̂იმ ჩუ̂ადირმ, ხა̈̄ქუ̂: "ედ ესერ ალ ჯაყულდუ ოთქუ̂ით უ̂ა̈ზირს, მა̄დეჲ ჩუ იზბი!" შდუგუ̂დ ჩუ̂ოთბაცე. უ̂ა̈ზირს ალ ჯაყულდ ჩხარა̄მ ლჷკილ ბერჟა̈ კოლეფისგა ხო̄ზ. ლახა̄გა̈ნ შდუგულდ, ჩუ̂აკუ̂იშ სკიუ̂რა̈ლ ი ჯაყულდ ქო̄ხჴიდ ციცუ̂ს. (30) ციცუ̂დ ჩუ̂ანჴიდ ი ჟეღს ლახუ̂ე̄მ, ლახსგურდა ჟი ი აჩა̈დხ. ძუღუ̂აქ' ა̄ნღრიხ, ეჩქას ლახხუ̂ი̄დხ კალმახ. ათყალუ̂ი̄ნდა ჟეღს ი ჯაყულდ ჩუ̂ოთშყა̈დ. ალა კალმახდ ჩუ̂ადირტყუ̂. ალჲა̈რს ღალ გუ̂ი ა̈თკუ̂ა̈შხ. ჩუ̂ადჷ̄გა̈ნხ ძუღუ̂ა̈̄ პილჟი̄ნ. ანჴა̈დ ალ კალმახ ძუღუ̂ა̈̄ პილთექა, ლა̈ხქა̄ლ ციცულდ, ხაფხეჭ სგა თე̄რა̈რისგა, ამჟი̄ნ ჟეღ ესჰი̄დ, კალმახ ქა̈̄ნთირნეხ (35) ი ადჲეხ ა̈გითე. სგო̄თჴიდხ კე̄სა̈რს. კე̄სა̈რდ ჩუ̂აბიჴუ̂ ალ კალმახ ი ჯაყულდ ჟ'ახხუ̂ი̄დ. ალ ჯაყულდ მიჩა ჩი̄ჟ' ო̄თჴიდ. ამნე̄მ ჩიქე თე̄რრე ლიფხრჷ̄რე ესუ̂ა̈დ, ეჩქანღო უ̂ა̈ზრ ი მიჩა ხეხუ̂. ალჲა̈რ <pb n="411"/> შიშდ მიჩა სგუ̂ებინჩუ̄ნ ესფადგა̈̄ნხ. ზურა̄ლ იგუ̂ნი უ̂ა̈ზრი მა̈სისგუ̂შუ̂. ალ მა̄რემ უ̂ა̈ზირ ჩუ̂ადგა̈რ. ხოჩა̄მ ლირდეს იმ დო̄მ ა̈ნსყე̄ნა?</p>
      <p>ოდ ეჯა თანშუ̂ დო̄სა მისგდინა, ეჩქადუ ლა̈რიდ ი ლჷმზჷრე̄უ̂ ლიშდ.</p>
    </body>
  </text>
</TEI>
