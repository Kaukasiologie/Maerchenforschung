<?xml version='1.0' encoding='UTF-8'?>
<TEI>
  <teiHeader>
  <fileDesc>
   <titleStmt>
    <title xml:lang="sva">301. ლამექშოლა</title>
    <author>
     <name>
      <persName>
       <forename>Jost</forename>
       <surname>Gippert</surname>
      </persName>
     </name>
     <idno type="gnd" corresp="https://d-nb.info/gnd/109337409">109337409</idno>
    </author>
    <editor>
     <name>
      <persName>
       <forename>Tariel</forename>
       <surname>Putkaradze</surname>
      </persName>
     </name>
     <idno type="https://orcid.org/0000-0002-3946-000X">0000-0002-3946-000X</idno>
    </editor>
    <editor>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
     <idno type="gnd" corresp="https://d-nb.info/gnd/133557154">133557154</idno>
    </editor>
    <respStmt>
     <resp>Annotated according to the ATU system</resp>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
    </respStmt>
   </titleStmt>
   <publicationStmt>
    <publisher>
     <name key="gnd:4028557-1">Institute of Slavic and Caucasus Studies. Friedrich Schiller University Jena</name>
    </publisher>
    <pubPlace>
     <genName corresp="https://www.geonames.org/2895044/jena.html">Jena</genName>
    </pubPlace>
    <date>2024</date>
    <distributor>
     <addName>DFG project “Caucasian narratives in the discourse of comparative fairy tale research”</addName>
     <ref target="https://github.com/edadunashvili">Software und Texte</ref>
    </distributor>
    <availability>
     <p>
      <ref target="https://creativecommons.org/licenses/by/4.0/">CC BY</ref>
     </p>
    </availability>
   </publicationStmt>
   <sourceDesc>
    <bibl type="digitalSource">
     <ref target="https://titus.uni-frankfurt.de/texte/etca/cauc/svan/spto1/spto1.htm">TITUS</ref>
     <title xml:lang="kat">სვანური ენის ქრესტომათია. ტექსტები შეკრიბეს ა. შანიძემ, მ. ქალდანმა და ზ. ჭუმბურიძემ [Svanuri enis kresṭomatia. Ṭeksṭebi šeḳribes A. Šaniʒem, M. Kaldanma da Z. Č̣umburiʒem]</title>
     <author>
      <name>
       <persName>
        <forename>Akaki</forename>
        <surname>Shanidze</surname>
       </persName>
      </name>
      <idno type="gnd" corresp="https://d-nb.info/gnd/119042800">119042800</idno>
     </author>
     <author>
      <name>
       <persName>
        <forename>Zurab</forename>
        <surname>Chumburidze</surname>
       </persName>
      </name>
      <idno type="gnd" corresp="https://d-nb.info/gnd/103508031">103508031</idno>
     </author>
     <author>
      <name>
       <persName>
        <forename>M.</forename>
        <surname>Kaldani</surname>
       </persName>
      </name>
     </author>
     <pubPlace>თბილისი</pubPlace>
     <publisher>თბილისის უნივერსიტეტის გამომცემლობა</publisher>
     <date when="1978">1978</date>
    </bibl>
   </sourceDesc>
  </fileDesc>
  <profileDesc>
   <langUsage>
    <language ident="sva">
     <index indexName="iso639-3"/>
     <ref target="http://www-01.sil.org/iso639-3/codes.asp"/>
    </language>
   </langUsage>
   <textClass>
    <keywords>
     <term type="writingSystem">utf-8</term>
    </keywords>
    <keywords scheme="http://uri.gbv.de/terminology/bk/">
     <term ref="http://uri.gbv.de/terminology/bk/18.92" key="18.92">Sonstige asiatische Sprachen und Literaturen</term>
     <term ref="http://uri.gbv.de/terminology/bk/17.97" key="17.97">Texte eines einzelnen Autors</term>
    </keywords>
    <keywords scheme="http://textgrid.info/namespaces/metadata/core/2010#genre">
     <term>prose</term>
    </keywords>
    <keywords scheme="https://d-nb.info/gnd/">
     <term ref="http://d-nb.info/gnd/4136947-6" xml:lang="de">Volkserzählung</term>
    </keywords>
    <keywords scheme="http://www.folklore.uni-jena.de/?content=attribut_a">
     <list>
      <item/>
     </list>
    </keywords>
    <keywords scheme="http://www.folklore.uni-jena.de/?content=attribut_c">
     <list>
      <item><ref target="https://github.com/Kaukasiologie/Maerchenforschung/blob/main/Annotation/">Motiv-Index im GitHub-Repository ansehen</ref></item>
     </list>
    </keywords>
    <keywords scheme="http://www.folklore.uni-jena.de/?content=vorurteile">
     <list>
      <item/>
     </list>
    </keywords>
   </textClass>
   <creation>
    <placeName>
     <country ref="https://www.geonames.org/614540/georgia.html">Georgia</country>
     <region ref="https://www.geonames.org/865542/racha-lechkhumi-and-kvemo-svaneti.html">Racha Lechkhumi and Kvemo Svaneti</region>
     <district ref="https://www.geonames.org/613225/lentekhi-municipality.html">Lentekhi</district>
     <settlement/>
    </placeName>
    <date/>
   </creation>
   <particDesc>
    <person role="speaker">
     <persName>
      <forename/>
      <surname/>
     </persName>
     <age/>
     <birth>
      <date/>
      <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html"> Samegrelo and Zemo Svaneti</region>
       <district ref="https://www.geonames.org/612985/mestia-municipality.html">Mestia</district>
       <settlement/>
      </placeName>
     </birth>
    </person>
    <person role="researcher">
     <persName>
      <forename/>
      <surname/>
     </persName>
     <idno/>
    </person>
   </particDesc>
  </profileDesc>
  <revisionDesc>
   <listChange>
    <change/>
    <change/>
   </listChange>
  </revisionDesc>
 </teiHeader>
  <text xml:id="cc_sva_sva_386">
    <body>
      <head>301. ლამექშოლა</head>
      <p>(25) ჯამზჷრას ღერთემ ი არი ეშხუ მეხთვიარ. ეზარ ითხვიარ, აშ ერე შომაჲ ღჷრი, აგითე ცარჲელ დე̄მ ტეხნი, ეშხუნღო̄ნენ ჩვეთყჷრჯა̄ნ ლითხვიარ, ეშხუ ზაჲ ოთჩად, დე̄სსამა ადგარ. ხოლა კუჭ ოხჴად. ეშხუს ლოქ ღჷრი აჯაღ, ე ლოქ დოსამამ ადგარი, ეჩანღო ლოქ დე̄მ ღჷრი: აჩად, ქა ხეწად ჲერსკენს, ახფიშვდ თოფ ი ქა ხაჴიდ, ჩვესცვირ, ჩოხწებე ლატფუ̄რას, ჩვანტუფუ̄რე ისგთეჩუ, ჲერსკენდ (30) ესკუ̄რთხანჲელე, ჩვენქვიც ლაწბინა, ჩ'ოთჩად, ტუფ სგა ლეჲტიხ ი ესქინე. ღოშგინ მეთხვიარ ხაჭიმ. ხასკვრელ მე̄ვარ, მაჲ ხაყრა, ლუტფუ̄რე ჲერსკენ ხამა ოთჩად ჩუ. ხაჭიმ ღოშგინ ეშხუ ნაგზი. სგა ლეხჴე̄დვნა̄ნ ხოშა ცხეკთე̄ჲსა. ღოშდ ესტახ ჲერსკენ: "იმ ლოქ ხაჭიმ მიჩ ჯეჲ?" "ხამა ლოქ იმ ხაჭიმ, ლჷდგარ ჲერსკენ ლოქ ჩვათჩედა". "ხასკვრელ ლოქა̄, ღვალე?" ხე̄ქვ ჲერსკენდ. "ხამა ლოქ მო̄ (35) ხესკვრელი, ამკალიბ ლოქ და̄ს ხაყრა". "ე ლოქ ხასკვრელ, აჩადუ ლოქ ი ხაჯი მეთხვიარსუ ლეხჭოდდა". ჩვაცვირ მეთხვიარ ამეჩუ ი ჲერსკენ აჩად მიჩაშდ.</p>
      <p>მაჲ ჩომნას სერ? ხაჯი მეთხვიარ მა̄ჲღენ ლი, მა̄მ ხომჴერა, მა̄რე ლია̄ ნეპო̄ლ, ეჩა მა̄მ ხოხალ. ჩვარი ხოშა უდუმბურ ცხეკისა. იმთე̄ ღენ ხა̄რ ლე̄ზი, ეჩა მა̄მ ხოხალ. ღე̄რბათს ეთჴჷ̄რა̄ნ ი აჩად. ესღრი ცხეკს ეშხუ ლახვთე̄ჲსა. უზომო ჯოგ არი (40) ჴანიშ ამეჩუ. ძინარუნღო ნებოზდ ესღრი, პილს დეშ ეთლაკა̄ნ. იმე̄ჲ ლას ნებოზს აჴად კარავნუნ. ჩვარიხ ამეჩუ მჷლდღა ჴანარეშ. "ხოჩა ნებოზ". "ხოჩავ ხაყრა". "ადგენნეხ ლოქ მო̄ ბა̄ზი ჩუ?" "ადგენნეხ ლოქ" -- მჷლდღად ხე̄ქვხ. ჩვადჷ̄გა̄ნდა <pb n="284"/> ლახა̄და ლაჭვდჲელა̄ლს, "ხაჯი მეთხვიარს ლოქ ხეთხე̄ლი ჯეჲ, მარა მა̄მა ლოქ ხოხალ, მაჲღენ ლოქ ლი, კუმაშ ლი ა̄ მა̄რე". ჩვათჩო̄ნდახ მჷლდღას. "მინს ლოქ ხოთრახ ეჯი. ეჯი ლოქ ლი მინე ხაზეინ. ამეჩუ ლოქ მაჲმა ჯოგ არი, მაგ ლოქ ეჩა ლი. ამზუმ ლოქ აჯაღ ჩა̄ჟი ჯოგ ხაყა. ეშ ფურიშ ი დაჴჷლ-ღოლჲა̄ქაშ ეშხუ (5) ნაგზი ლოქ ერ ესღრჷ̄ნი, ჟი ლოქ ხაკუჩ ქა ლაშთხას". ეჯ ლე̄თ ჩვადჷ̄გა̄ნ ეშჩუ. ძინარს შუკვ ხათო̄ნეხ ი აჩად. ჩა̄ჟი ჯოგთე̄ჲსა ლეხჴედვნა̄ნ. ძინარუნღო ნებოზდ ესღრი, ჟ'ეხკვად. ნებოზვ ადჴად კარავნუნ. ჩვადჷ̄გა̄ნ ეშჩუ. ეჯჲარდ აჯაღ ეჲჟი ხე̄ქვხ მაგ გვეშ ი ამბავ. ძინარს შუკვ ხათო̄ნეხ ი აფიშვდხ. მესმა ლადეღ ფური ჯოგთე ლეხჴე̄დვნა̄ნ. აჯაღ ძინარუნღო ნებოზდ ესღრი, ნებოზს ადჴად კარავნუნ. ეჯ (10) ლე̄თ ჩვადჷ̄გა̄ნ ეშჩუ. ძინარს აჯაღ ხათო̄ნეხ შუკვ ი აჩად. დაჴჷლ-ღოლჲა̄ქა ჯოგთე ლეხჴე̄დვნა̄ნ. ეჯ ლე̄თ ჩვადგჷ̄გა̄ნ ეშჩუ. ხეჭვდჲელა̄ლხ მჷლდღა: "იმავ ლოქ ესღრი?" "ჲაღო ლოქ ხაჯი მეთხვიარს ხეთხე̄ლი. ჲერუ ნაგზი ლოქ ლი, ერე ეჩა ლათხე̄ლითე ლოქ ანღრი. ეშხუ ნაგზი ლოქ ცხეკისა ხა̄რ ი მე̄რმე ლახვისა. ათხე ლოქ ამეჩუ ხოთო̄ნახ შუკვ, მინეშთე. მინდ ლოქ ნო̄თი ხათო̄ნახ? "ადვილ გვეშ ლოქ (15) ლი. სერ ფე̄დჲას ლოქ ლი ეჯი. სადლობნუნ ლოქ ჩვადჴდენი". ქა ხათო̄ნეხ შუკვ. "იმჟი ლოქ ათერ ჩუ?" ლეხჭოდდა მჷლდღას. "იმჟი ლოქ ი ეჯის ლოქ ხო̄ბ გუთან ლაჴანს. ეშხვნენ ლოქ ხო̄ბ წელ ი მე̄რმახენ -- კამბეჩ. ბერჟი უღვა ლოქ ჟი ხოგ. ეჯი ლოქ ლი ხაჯი მეთხვიარ". ჩვადჴად სოფელთე სადლობა დროჲნუნ. ესზელა̄ლე ი ქა ხეწად ალ მა̄რას. ხოჩა ლადეღ ხე̄ქვ, "ხოჩავ ლოქ ხაყრა". "ჯეჲ ლოქ (20) მა̄ ლია̄ ხაჯი მეთხვიარ?" "ჯეჲ ლოქ ლი". "მიჩა̄შთე ლოქ ემჴედ ჯეჲ". "ეზარ ჲაღო, ჩუვ ლოქ ესსგუ̄რდა!" ჩვესსგუ̄რდახ ჲერქე̄და. სადილ ოხჴად მიჩა ჲეხვემ ხაჯის. სადილ ჩუ ლალე̄მხ. ეჩანღო̄ნენ ნებოზს აჩადხ აგითე. ნავახშობენ ლეხჭოდდა ხაჯი: "მაჲ ლოქ ხაწჷხ მიჩ?" "ხამა ლოქ მაჲ ხაწჷხ, მიჩა გაჭირვებას ლოქ ერ ლახა̄დეს ლა̄მბვის, ბა̄ზი ლოქ ჟი ხაკუჩ". "ოხომბვევ ლოქ ჲაღო". ხაჯიდ (25) ხე̄ქვ. ლახა̄და ლა̄მბვისა, ქ' ოხომბვე მაგ ალე, მაჲ გაჭირვება ეთლაჴა̄ნ ი ღოშგინ პილს ხე̄ქვ, ერე .ათხე ლოქ მიჩა̄შთე ოხთო̄ნახ მიჩა ლაჭვდჲელდ. ამჟი ლოქ ლი მიჩა გვეშ". "ამსერ ლოქ მა̄მა გაჭირვება ხალკენაჲა?" ხაჯიდ ხე̄ქვ: "ალე ლოქ დეშ ი̄რო̄ლა გაჭირვებად". "ჲაღო ლოქ მიჩაშზუმ გაჭივრება̄ ნა̄ზნან მა̄ ლოქ ლჷმა̄რ ჯეჲ" -- ხაჯიდ ხე̄ქვ. "ათხე ლოქ ჯეჲ ოხო̄მბვი მიჩა გაჭივრებას: ჯეჲ ლოქ (30) ხოჩულ მეთხვიარ ლჷმა̄რ მიჩაშდ. ერ ლოქ ლჷმა̄ზინ, ნათხვიარე̄მი ჯოგს ლარკვლუშ ლოქ ლჷმჴიდინ აგითე. ეშხუ ნებოზ ლოქ მაფშა̄რ ლჷმა̄რ. ლჷკდჷრა̄ლე ლოქ ლჷმა̄რ ი ნავახშობენ ლოქ ლოხტუ̄ლა მჷრა̄მ: ქა ლოქ ალსგიდნე̄ლი ყორქა! ჩუ ლოქ ასხვე̄ნა ქა̄მ მა̄რე. ხოყი̄რა ლოქ მადრაჴ მიჩაშდ: ვილდ ლოქ ოსსიპა, ჟი ლოქ ლახსგურე̄ნა. ოთჲა ლოქ. ჩუ ლოქ ოთო̄ზუნა̄ლვნა ძუღვა̄შ ი ხმელადი ნე̄სგა (35) მაგ ლირვა̄ლნუნ. ლირვა̄ლნუნ ლოქ ოხჴი̄და აგითე გადარწიანებულ. ეჯ ლადეღ დეშ ლოქ ალქუ̄თნელი. მე̄რმა ლე̄თ აჯაღ ლოქ ლოხტუ̄ლა ყო̄რქა. ქა ლოქ ოთსკინა ფარფაშაჲ, აჯაღ ლოქ ჩვესხვე̄ნა ქა̄მ ეჯი მა̄რე. ხოყირა ლოქ აჯაღ მადრაჴ, ირემდ ლოქ ოსსიპა, ჟი ლოქ ლახსგურე̄ნა, ჩუ ლოქ ოთოზინა̄ლვნა მაგ, ცხეკ ი ველ, ლირვა̄ლნუნ. ლურვან ლოქ ოხტი̄ხა აჯაღ აგითე. აჯაღ ლოქ მე̄რმა ლადეღ (40) ჩუ დეშ ალქუთნე̄ლი. მე̄სმა ლე̄თიშდ ლო̄ქ ემკვებ, ხანჯარ ლოქ ქა ლოხბა. აჯაღ ლოქ ლოხტუ̄ლა ყო̄რქა მე̄სმა ლე̄თ. ქა ლოქ ოთსკინა ყო̄რქა. ჩუ ლოქ ესხვე̄ნა აჯაღ ჲეზვისა. ოხსიპა ლოქ აჯაღ მადრაჴ. ეჩქა ლოქ ქ'ო̄სწა̄ნა ხანჯარ, ხოყი̄რა ლოქ მადრაჴიშდ ი ქა ლოქ ოთქვი̄ცა ტოტ. მა̄რე ლოქ ჩვათჩედა. მადრაჴი ტოტ <pb n="285"/> სგა ლოქ ოხჴი̄და ქორთე, ქა ლოქ ხოწვე̄ნა მიჩა ჲეხვეშდ. ალეს ლოქ ხატცინა ალ მადრაჴს, ჲერვა̄ჲღენ ლოქ ლჷმა̄რ. მაჲ ლოქ ვილდ ხასპინა, მაჲ ირემდ. ათხე ლოქ ჩ'ოთქვი̄ცა ალ მადრაჴ. ქ ა̄ხბი̄შდე̄ნა მიჩა ჲეხვ. ხოყი̄რა ლოქ მიჩაშდ, ჯუვა ჟეღდ ლოქ ოსსიპა ჯეჲ. ქა ლოქ ოხკვა̄რა ყო̄რქა, ქვეყანა̄ ჟეღ ლოქ (5) ჟ'ესბურდე̄ნა ლაჯვანა̄ლდ ი თხუმ ლოქ ოხსისგახ. გაღებ ლოქ ამჟი ხაღვე̄ნა, იმჟი̄ ლოქ ათხე ხუღვა. ხოლა კუჭ ლოქ ახჴედა, სგა ლოქ ათშგება ქორთე მიჩა ჲეხვს ი მიჩა მუხვბას. ნო̄თი ლოქ ჩუ მოშ ადგჷლჷ̄რას ჲედ ლოქ ჯეჲ ნოთი ოთდაგრე̄ნხ. ხაკუდა ლოქ ლიგლჷ̄რე ი ეჲჟი ლოქ აჯაღ ხოყი̄რახ მადრაჴ, წელდ ლოქ ოსსიპახ, ქა ლოქ ოხკვა̄რახ ყო̄რქა. ჲესვა̄ჲ ლოქ ლელგვე̄რი ხაღვე̄ნა, მაგ ლოქ მიჩ ხაცვმინა. (10) ლესგი გვე̄რე ლოქ დე̄სა ლოხცვი̄რახ. აჯაღ ლოქ თხუმ ახსისგე̄ნა, სგა ლოქ ათშგება ქორთე, აჯაღ ლოქ ხოყი̄რა მადრაჴ ი ხვირ ჟეღდ ოსსიპახ. ქოხკვარა̄ხ ყო̄რქა. ათხი̄დე̄ნა, ლახ ლოქ ჯუვა მო̄ ლი, ჟეღარ ლოქ ეში̄ დე̄მ ხებურდო̄ლნიხ. ემჩედ ლაკვა̄რჲელთე. ლახვთე ლოქ ლახჴე̄დვნე̄ნა. დაჴლარე მჷლდღას ლოქ ათლაკე̄ნა. ათხი̄დენახ ლოქ ეჯიარს. ალე ლოქ ეზარ ჟეღ ლი. ნოთი ლოქ ჯოგს (15) ილჩჷდეს ლე̄თშვ, თხე̄რე̄ლ ლოქ ხამთქვახ, თვითი ჲერუ დაჴჷლს ლოქ ჩი ლე̄თ აგლჷ̄რეხ. ლეზობ ხო̄მნახ მასარდ, ჩოსბახ ეჯ ლე̄თ ჯოგისა. ისგლე̄თისა ლოქ ემჴედხ ჲერუ თხე̄რე. ჩ'ო̄თგჷლჷ̄რახ ჲერუ დაჴჷლ. ჯეჲ ლოქ იმ იჩიმნა, ლჷბე ლოქ ლჷმარე̄ლი. ალგენე̄ლიხ ლოქ ძინარს მჷლდღა, ჲერუ დაჴჷლ ლჷგლჷ̄რე ლოქ ასხვე̄ნახ. ხო̄ქვახ, ერე "ჲალე ჟეღს ლოქ მა̄ ხაყე̄ნა ლეგვა̄ვიდ". მე̄რმა ლე̄თ ლოქ (20) აჯაღ ჩ' ოსბახ. აჯაღ ლოქ ემჴედხ თხე̄რე̄ლ. აჯაღ ლოქ ჩ'ოთგჷლჷ̄რახ ჲერუ დაჴჷლ. ძინარს ლოქ ალგენე̄ლიხ, ლჷგლჷ̄რე ლოქ ასხვე̄ნახ ჲერუ დაჴე̄ლ. ხო̄ქვახ ლოქ მჷლდღას: "ჩუვ ლოქ ადგარხ ალ ჟეღ, მა̄ ლოქ ხაყე̄ნა ლეგვა̄ვიდ". "დე̄მა ლოქ", ეშხუს ხო̄ქვა: "ბა̄ზი ლოქ ჟივ ანფიშვდხ, ამ ჲერუ ლე̄თ ლოქ ლჷბე ლჷმა̄რ. ბა̄ზი ლოქ ეამ დემ იჩო, დო̄მაჲ აჩეს ლოქ მიჩაშდ, ჩუ ლოქ დე̄მ ადგარი, იმნარ ლოქ (25) ენხვი̄ნე ამშა ცოდს". ჟ'ოხფი̄შდვახ მესმა ლე̄თ. ემჴედხ თხე̄რე̄ლ, სგა ხოფხიჭა ჲერუ თხე̄რად, ჩ'ო̄თშგუდა̄ლა ჲერქე̄და, ეშხვა̄რ ლოხყვინა. ალგენე̄ლიხ ძინარს მჷლდღა. ხაწდახ, თხე̄რე̄ლ ლუშგუდ ლჷმარდხ. ათხი̄დე̄ნახ მე̄ვარ, "ლახ ლოქ ამთა̄ნ ჟეღ ლი ალე". მინე ნა̄თი ლეზობს ეჯის ხა̄მნინახ, ხალტე̄ნახ მე̄ვარ. ეჲჟი ემჴედ ეჯჲარე ხაზეინ ჯოგი ლაწედდ. ხაწდა ჟეღს, მე̄ვარ ლახსიამე̄ნა: "ალე ჟეღ (30) ლოქ ადჲე. ამშაშურ ლილდეღ ლოქ მა̄ ხაჲმედა". "ჲაღო ლოქ ქავ ლახდია̄ნეხ ლათხვიარდ". ოთჲა. ქა ხაწდა ჲერსკენს. ახჭემა ლოქ ღოშგინ ჯეჲ ი ეშხუ ნაგზი ლოქ ხაჭმა. სგა ლოქ ლახჴე̄დვნე̄ნა კოჯთე̄ჲსა. ღოშდ ლოქ ესტეხა. "იმ ლოქ ხაჭიმ მიჩ? ჯეჲ ლოქ ხაჯი ლი, ჩუ ლოქ ხოხალ". "ჩუ ლოქ ალჩერვე̄ლი. დესსამა ლოქ ხო̄ქვა. "მიჩაშდ ლოქ ახ ლი, მადრაჴ ლოქ ერ ოთქვი̄ცა მიჩაშდ, ეჯღა ლოქ ხა̄რ (35) ამჟი. ჟ'ოხკი̄და მადრაჴი კელ ი ქა ხოწვე̄ნა: "ალე ლოქ ლი ეჯი". ზურა̄ლდ ესსიპე̄ნა ჲერსკვნ, "ჯეჲ ლოქ ერ ხე̄ქვნი, ეჲჟი ლოქ ე ოთჯირვი, მა̄რად ლოქ ესსიპნე, იმჟი̄ ლოქ ლჷმა̄რ ეჲჟი". "მახჲადა̄რ ლოქ ოთჯირვი". ოხკი̄და მადრაჴ ი მა̄რად ოსსიპა. "ათხე ლოქ ალ მადრაჴი კელს ქა ლახო̄დი, ადჲეუ ლოქ აგითე ი ხაჴიდუ ლოქ მიჩა ჲეხვს ი მიჩა მუხვბას. ეშხუ ლოქ წელდუ ესსიპე, მე̄რმე კამბეჩდ ი (40) ბერჟი უღვა ლოქ ჟიუ ესგე. ჯეჲ ლოქ ჲეხვდუ ადჲე", -- ალ ჲერსკენდ ხე̄ქვ. ამჟი ჩომინ. აჩად აგითე ი ეშხუ წელდ ესსიპე ი მე̄რმე კამბეჩდ. "ალჲარ ლოქ ლიხ, ლაჴანისა ერ მი̄ბხ. ეშხუ ლოქ მიჩა ჲეხვ ლი, მე̄რმე მიჩა მუხვბე. ალე ლოქ ჲეხვდ ოხჴი̄და. ხონკვი ლოქ ერ ჲეზვისა ხატცინა მადრაჴს. ეჯი ლოქ ლი ალე, ათხე ჲეხვ <pb n="286"/> მიჩა. ათხე ლოქ ალე ოხჴი̄და ჲეხვდ. მიჩ ლოქ მა̄ჲმა ჯოგარ ხოწვა, ეჯი ლოქ ზითევდ ახყე̄ნა. ამჟი ლოქ ლჷმა̄რ მიჩა გვეშ. მიჯნე̄მი ლოქ ამჟიუ ჩომინ! მადრაჴს ლოქ ქა ლახო̄დი, ხაჴიდუ ლოქ მიჩა მუხვბას ი მიჩა ჲეხვს, ეშხუ ლოქ კამბეჩდუ ესსიპე მე̄რმე -- წელდ. ბერჟი უ̄ღვა ლოქ ჟივ ესგე. ეჯი ლოქ ჲეხვდუ ენჴიდ, ლუტფუ̄რე (5) ჲერსკენ ლოქ ერ ათჩედა. ეჯი ლოქ ლი ამშა უდილ, მიჩა ჲეხვეშ. ამზუმ ჯოგ ლოქ ახყა ეჯისი̄ ზითევდ". აჩად ალ მეთხვიარ ი ამჟი ჩომინ ი ასადხ ლამექშოლა.</p>
      <p>ჯამზჷრას ღერთემ!</p>
      <p>ჟახუნდერი. აკაკი შანიძე</p>
    </body>
  </text>
</TEI>
