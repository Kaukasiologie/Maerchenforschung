<?xml version='1.0' encoding='UTF-8'?>
<TEI>
  <teiHeader>
  <fileDesc>
   <titleStmt>
    <title xml:lang="sva">189. სალდა̈თ</title>
    <author>
     <name>
      <persName>
       <forename>Jost</forename>
       <surname>Gippert</surname>
      </persName>
     </name>
     <idno type="gnd" corresp="https://d-nb.info/gnd/109337409">109337409</idno>
    </author>
    <editor>
     <name>
      <persName>
       <forename>Iza</forename>
       <surname>Chantladze</surname>
      </persName>
     </name>
     <idno type="orcid" corresp="https://orcid.org/0000-0003-3670-6569">0000-0003-3670-6569</idno>
    </editor>
    <editor>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
     <idno type="gnd" corresp="https://d-nb.info/gnd/133557154">133557154</idno>
    </editor>
    <respStmt>
     <resp>Annotated according to the ATU system</resp>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
    </respStmt>
   </titleStmt>
   <publicationStmt>
    <publisher>
     <name key="gnd:4028557-1">Institute of Slavic and Caucasus Studies. Friedrich Schiller University Jena</name>
    </publisher>
    <pubPlace>
     <genName corresp="https://www.geonames.org/2895044/jena.html">Jena</genName>
    </pubPlace>
    <date>2024</date>
    <distributor>
     <addName>DFG project "Caucasian narratives in the discourse of comparative fairy tale research"</addName>
     <ref target="https://github.com/edadunashvili">Software und Texte</ref>
    </distributor>
    <availability>
     <p>
      <ref target="https://creativecommons.org/licenses/by/4.0/">CC BY</ref>
     </p>
    </availability>
   </publicationStmt>
   <sourceDesc>
    <bibl type="digitalSource">
     <ref target="https://titus.uni-frankfurt.de/texte/etca/cauc/svan/sc/sc.htm">TITUS</ref>
     <title xml:lang="kat">სვანური ენის ქრესტომათია. ტექსტები შეკრიბეს ა. შანიძემ, მ. ქალდანმა და ზ. ჭუმბურიძემ [Svanuri enis kresṭomatia. Ṭeksṭebi šeḳribes A. Šaniʒem, M. Kaldanma da Z. Č̣umburiʒem]</title>
     <author>
      <name>
       <persName>
        <forename>Akaki</forename>
        <surname>Shanidze</surname>
       </persName>
      </name>
      <idno type="gnd" corresp="https://d-nb.info/gnd/119042800">119042800</idno>
     </author>
     <author>
      <name>
       <persName>
        <forename>Zurab</forename>
        <surname>Chumburidze</surname>
       </persName>
      </name>
      <idno type="gnd" corresp="https://d-nb.info/gnd/103508031">103508031</idno>
     </author>
     <author>
      <name>
       <persName>
        <forename>M.</forename>
        <surname>Kaldani</surname>
       </persName>
      </name>
     </author>
     <pubPlace>თბილისი</pubPlace>
     <publisher>თბილისის უნივერსიტეტის გამომცემლობა</publisher>
     <date when="1978">1978</date>
    </bibl>
   </sourceDesc>
  </fileDesc>
  <profileDesc>
   <langUsage>
    <language ident="sva">
     <index indexName="iso639-3"/>
     <ref target="http://www-01.sil.org/iso639-3/codes.asp"/>
    </language>
   </langUsage>
   <textClass>
    <keywords>
     <term type="writingSystem">utf-8</term>
    </keywords>
    <keywords scheme="http://uri.gbv.de/terminology/bk/">
     <term ref="http://uri.gbv.de/terminology/bk/18.92" key="18.92">Sonstige asiatische Sprachen und Literaturen</term>
     <term ref="http://uri.gbv.de/terminology/bk/17.97" key="17.97">Texte eines einzelnen Autors</term>
    </keywords>
    <keywords scheme="http://textgrid.info/namespaces/metadata/core/2010#genre">
     <term>prose</term>
    </keywords>
    <keywords scheme="https://d-nb.info/gnd/">
     <term ref="http://d-nb.info/gnd/4136947-6" xml:lang="de">Volkserzählung</term>
    </keywords>
    <keywords scheme="http://www.folklore.uni-jena.de/?content=attribut_a">
     <list>
      <item/>
     </list>
    </keywords>
    <keywords scheme="http://www.folklore.uni-jena.de/?content=attribut_c">
     <list>
      <item><ref target="https://github.com/Kaukasiologie/Maerchenforschung/blob/main/Annotation/">Motiv-Index im GitHub-Repository ansehen</ref></item>
     </list>
    </keywords>
    <keywords scheme="http://www.folklore.uni-jena.de/?content=vorurteile">
     <list>
      <item/>
     </list>
    </keywords>
   </textClass>
   <creation>
    <placeName>
     <country ref="https://www.geonames.org/614540/georgia.html">Georgia</country>
     <region ref="https://www.geonames.org/865543/samegrelo-zemo-svanetis-mkhare.html"> Samegrelo and Zemo Svaneti</region>
     <district ref="https://www.geonames.org/612985/mestia-municipality.html">Mestia</district>
     <settlement/>
    </placeName>
    <date/>
   </creation>
   <particDesc>
    <person role="speaker">
     <persName>
      <forename/>
      <surname/>
     </persName>
     <age/>
     <birth>
      <date/>
      <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html"> Samegrelo and Zemo Svaneti</region>
       <district ref="https://www.geonames.org/612985/mestia-municipality.html">Mestia</district>
       <settlement/>
      </placeName>
     </birth>
    </person>
    <person role="researcher">
     <persName>
      <forename/>
      <surname/>
     </persName>
     <idno/>
    </person>
   </particDesc>
  </profileDesc>
  <revisionDesc>
   <listChange>
    <change/>
    <change/>
   </listChange>
  </revisionDesc>
 </teiHeader>
  <text xml:id="cc_sva_sva_274">
    <body>
      <head>189. სალდა̈თ</head>
      <p>არდა ეშხუ ხელწიფხ. ღე̄რბათ ი მა̄რა ჩი̄ ხეჴჷ̄რალ ეჩის, ერე ქა ახთენე̄ნდეს დი̄ნაგეზალ. გაცხა̈ჲდ, ეჩი̄შ ხეხვს ქა ა̈ხთენა̈̄ნ დი̄ნაგეზალ, მარე მელთერდ ხა̈̄ქვე, ერე "ხედვა̈̄ჲ მინს ქა ა̈ხთენა̈̄ნხ, ეჯი გეზალ ჲეშდიარვ ზავ დეცე ნარჰა ქა ნოსა̈̄ვ ლახწვე̄ნახ. გაცხა̈ჲდ, ხელწიფხდ ი მიჩა ხახვემ ვორუნჩუ ოხსყეხ ლარდა. ხედვა̈̄ჲთე̄'სგა (40) დეცე ნარჰი დე̄სა იწვე̄ნო̄ლდა. ალი დი̄ნას ამე̄სგა არა ზა̈ჲ ჟი ახა̄დ ი ეჩქას ლა̈ხჴჷ̄რა̈̄ნ მიჩა დის ი მუს, ერე ჟი ანფუშდეხ დეცე ნარჰათე. გაცხა̈ჲდ, ჟი ანჴიდხ ჟიქა̄ნთე. ეჩქას შიშდ ხედვა̈̄ჲმჷყ დი̄ნა არდა, ეჯი ადგილს ბუ̈ნტ (|| ბინტვ) ათსგურდა. ეჩანღო შიშდ ქა ა̈დპა̄ნტა̈̄ნ ბინტვ. ეჯი დი̄ნაი დემეგ არდა. ეჩქას ხელწიფხდ <pb n="169"/> მთელ სახჷლწიფხ ლათხე̄ლთე ადზჷზე, მარე დე̄მეგ მოშ ა̈ნთხეხ. აჩა̈დ ჲორი-სემი ზა̈ჲ. და̈̄რდ მა გვეშ მოშ ა̈ნთხეხ დი̄ნა̈̄ ბედჟი.</p>
      <p>ეჩანღო ალ სა̈ხჷლწიფხი ეშხუ სალდა̈თდ ა̈ნფა̈შვდ, ერე "ჯი ესერ ჟი ითხე̄ლი ეჩის, მარე ქა̄ვ ოთჴერნეხ კაპიტან ი მიჩა თანაშემწე მინე გუ̄მიშ". გაცხა̈ჲდ, ხელწიფხ (5) თანახმას ანჴა̈დ ი სალდა̈თს ოთბაცე მიჩა ლიხჷლწიფხ. აჩა̈დ დი̄ნაგეზალ ხედვა̈̄ჲს ჯი ჟი ემმა ა̈ნთხე̄ლნე. აჩა̈დხ სერ სალდა̈თ, კაპიტან ი მიჩა თანაშემწე მინე გუ̄მიშ. ხეთხე̄ლიხ ჩია̈̄გ: ძუღვაისგა, ბა̈რისგა, მარე დე̄მეგ მოშ ა̈ნთხეხ. ამ ლათხე̄ლს ეჯჲა̈რ ა̈ხკვა̈დხ ჲეშდჲორი ზა̈ჲ. მე̄სმა̄მ ზავთე აჩა̈დხ ამი̄ ლათხე̄ლს, ეჩქას ხოშა ძუღვანე̄სგა ისგა ა̈ნთხეხ ეშხუ ხოხვრა კადა̈რ, ხედვა̈̄ჲმჷყ ლჷ̄გა̈ნ სტოლ. ანჴა̈დხ (10) ალჲა̈რ ი ნა̈ბოზს ამთე̄'სგა ჴედნიხ, ლადაღშვ ძუღვაისგა ხეთხე̄ლიხ. აშხუ̈ნ ლეზვბე̄მი ლამა̄რად თანაშემწე ადგენეხ, მინ ლათხე̄ლთე̄დ აჩა̈დხ. შომვა̈̄ჲ ჟი ანმა̄რე თანაშემწედ ლეზვებ, ეჩქას ანჴა̈დ ამთექა წჷრნი მა̄რე ი ჩუ ლალე̄მ ამი̄ ნამა̈რვ ლეზვებ. ამჟი ანჴა̈დხ ეჯჲა̈რი, მარე ეჯ ლე̄თ ალი ამბავ ლ'ა, მჷტმად ასა̈დხ. მე̄რმა ლადა̈ღ კაპიტან აცვირხ ხა̈რჯი მჷმა̈̄რად. ეჩისი ამჟი ხაყერ წჷრნი მა̄რე̄მ, იმვა̈̄ჲჟი (15) თანაშემწეს. მე̄სმა ლადა̈ღ სალდა̈თ ადჷ̄გა̈ნ. ჟ'ანმა̄რე ლეზვებ, ეჩქას ანჴა̈დ წჷრნი მა̄რე ი ხა̈̄ქვე, ერე "ჯი ესერ მა̄მა ლი ეჩია̈რშა̄ლ ი ლათრაისგა̄ვ ა̈ხმჷქრა̈ნ". სალდა̈თს ათჷნბაჟჷნ: "იმ როქ ითრუნიხ", მარე ანჴა̈დ წჷრნი მა̄რე ი თჷრქადშვ ესფხჷკნე სტოლჟი ი ჩი̄მი ფორმა ლეთრე ეჩეჟი ა̈ნფადგა̈̄ნ. ითრეხ ათხე ი სალდა̈თს ბადა̈გს ხაჭრა̈ჟი, წჷრნი მა̄რე ღვინა̈ლს ითრე. ალის სალდა̈თ გუდ აჴა̈დ, ეჩქას (20) ბადა̈გს ჩუ ბიდა ი ჲეს-ჲესინ ხჷნსგა წჷრნი მა̄რა ლახღორვე. მო̄ლე ხა̈ნჷნღო წჷრნი მა̄რე ქა ა̈თსიპდა. ათსგურდა ეჩქა სალდა̈თ ჟი ი დაშნა̈ჲშვ ეშ ადკუბდე. ეჩქას ჯიბა̈რჩუი̄ ლა̈ხთხა̄ლ: "ჰემმა გვეშ ესერ ხერდი". გაცხა̈ჲდ, ჯიბისგა ჟი ა̈ხბა̈გვ სემი კჷლა̈რ. ეშხუ ლა̈სვ თითბრიშ, მე̄რვე ვარჩხლიშ, მე̄სმე ოქვრა̈შ. ათხე ლა̈ჲსკო̄რე, ერე "იმღ' ე̄სერ ა̈თრა̄გო̄ლს ამზუმ ხა̈ნს მიჩა აფხნეგა̈რს". ამღა ეჩჲარე ლასჷნჯა̈ვთე (25) ჟი აჩა̈დ აშხვ სუ̄კვილდთეჟი̄ნ ი ლოხსგიდა ჩუბავ ი ამი̄ სუ̈კვილდს მა̄დხვა̈̄ჲ ჴურუ̄ლ ხა̄რ. ლახზჷმე თითბრი კჷლ, ალა ჩვა̈დკარა̈̄ნ. სგა̈̄ნჩუ ოთა̈ხ თითბირშვ ლილჷშკა̈̄დ. ათხე ლა̈ჲსკო̄რე, ერე შეიძლება ესერ მე̄რვეჲორი სიკვი̄ ამჟი ი̄რიხ. გაცხა̈ჲდ, აჩა̈დ მე̄რვა სუ̈კვილდთეჟი̄ნ. ამჩუჲ ამჟი ჴურუ̄ლ ხა̄რ. ლახზჷმე ამელექვა ოქვრა̈ კჷლ, მარე მა̄მა ა̈დკარა̈̄ნ. ალი ოთა̈ხ ვარჩხილვშ ლჷშკა̈̄დ ლა̈სვ. ჩი̄თე (30) აჩა̄დ, მე̄სმა სიკვთეჟი̄ნი. ამეჩუი̄ ხა̄რ აჯად ჴურუ. ლახზჷმე ოქვრა̈ კჷლ, ჩვა̈დკარა̈̄ნ ოქვრა̈ ოთა̈ხ. გაცხა̈ჲდ, ამე̄'სგა მა̄დ ა̈რია ეჯი დი̄ნ ე̄, ხედვა̈ჲი ლათხე̄ლს მინს ხა̄რხ ჲეშდსემი ზა̈ჲ. ალჲა̈რ უშხვა̄რ ლა̈ხცხორპა̈ნხ. ეჩქას დი̄ნად ხა̈̄ქვე, ერე "შიშდუ აჩა̈დ ამხა̈ნქა, ედო წჷრნი მა̄რი̄ლ ესერ ჩუ ადგა̈რი". ეჩქას სალდა̈თდ ჩუ ადშო̈დბი̄ნე დი̄ნა მიჩა ნაჩომშ. დი̄ნად მჷსკა̈დ ლახსუჩქვრე. ლა̈ჲბინეხ ეჩქას ლიტმუ̄რე (35) ოქვრა̈შ ი თითბრიშ ი ვარჩხილიშ. ალჲარე ლატმუ̄რაჟი̄ნ სალდა̈თს უმარჯვ ახა̄დ მჷსკა̈დ. ქაჲ ადზჷგრეხ ალი ლიშდა̈ბ ი კაპიტან ი მიჩა თანაშემწეჲ ანჴა̈დხ. გემჟი̄ნ ჟი ესდეხ მა̈გ ბა̈რგ ი ესსგურდახ ი ქა ახა̄გა̈ნხ მინე ა̈გითე ლჷხჲა̈დ, მა̄რე ალი კადა̈რს სემი კილომეტრ ქილჷქა̈̄ბ ხა̄დახ, ეჩქას გარ ლა̈ხშყა̈დ სალდა̈თს ეჯი, ერე დი̄ნა̈̄ ნაშჩუქარ მჷსკა̈დ ჩუ ოთსა̈დ ლაჴვრაჟი. გუნ ოხდურვანე დი̄ნად, მარე ეში̄ (40) ატა̈ხ ვეშგდ. კაპიტანდ ჩუ ოთბაცე, ერე ჟი ესერ ხოღე̄ლძე. სალდა̈თდ ჟ'ა̈ნკიდ მჷსკა̈დ ი ლა̈ჲსგიდდა ვეშგდ, დემეგ ესწვე̄ნე. ეჩქას ხოლა გვი ლოხო̄სდდა, მარე ეში̄ ათა̄გა̈ნ ნავშ, ესღჷრდა, მარე მიჩა აფხნეგა̈რს დეშ ა̈ჰი̄დ. იმ აჰო̄ლე̄ლ ეჯჲა̈რს?! ჩუ ოთღორვეხ ი მინე თხვიმს ესერ ანსყე̄ნეხ დი̄ნა̈̄შ მჷთხე̄ლიდ, სალდა̈თ ჩუ აცვირხ <pb n="170"/> იმვა̄ლე̄სგი ძუღვაისგა. ესღრი სალდა̈თი̄, მარე ძუღვა ჟი ა̈ნჟომა̄ნ. ალი იმთე დო ლახპურტი̄ნე, მა̄მა გვეშ ა̈ნმეჴრა̈̄ნ. შომვა̄ლე ლჷჰლამე ქა ლახდე ძუღვად კადა̈რთე. მო̄ლე ხა̈ნჷნღო ბაჟდ ანჴა̈დ ი ათა̄გა̈ნ აშხვ ლაცჷ̄გევს. ესღრი, მარე დე̄მთე თხვიმ ხა̄რ ლა̄ზჲა̄შ. აშხუნღო ადასდ სამ სართულია̈ნ ხოშა ლარდას. სგა აჩა̈დ (5) ამთე̄'სგა. ალი ესნა̈რ ქაჯრე ხელწიფხი ლარდა ლი. ალი ხელწიფხს ხაყა ტყვედ ეშხუ მა̄რე, ხედვა̈̄ჲს ხეჟხა̈̄ნ ალექსანდრე. ალექსანდრეს მასა̈რდ ათჩო̄ნ სალდა̈თი ლიჴედ. სალდა̈თ ქაჯრე ხელწიფხი კალონა̈რს დეშ ოხვსყე, ეჯღ' ე̄, ქაჯა̈რ ხელწიფხ ხვა̈ინ უშგულ ხოწბინა სალდა̈თს ჭერხა̈ნჩუ. ა̈რი ამჩუ ეზა̈რ ხა̈ნს. ეჩქას ქა̈ჯა̈ ხელწიფხდ ხა̈̄ქვე ალექსანდრეს, ერე "ალის ესერ ხალკუჰუნე სამ ჩა̈̄ჟს: ჲა̈რ (10) ი̄რიხ ხოჩა თვალა̈შ, ეშხუ კვაჩხა̈ჲ. ეჩანღო ხალკჰუნე სამ დაშნა̈ჲს: ჲარვ ხოჩა თვალა̈შს, აშხვ ლჷგჷნჯა. ეჩანღო აჯად ესერ ხალკუჰუნე სამ ლაურჩხილა̈რს: ჲარვ ხოჩა̄მ თუალა̈შს, მე̄სმა̄მ ლჷჰბოდა̄მ. ჰე მოშ ესერ ა̈თხო̄ლი ნალკვიჰს, ჯი ესერ სგა ხოჩშენი კაპიტანს ი მიჩა თანაშემწეს". ალჲა̈რ ალექსანდრედ სალდა̈თს ქა ხა̈̄ქვე მა̈გ ი ლოხთჷმი̄ნე, ერე "მა̈გ ხოლა გარ ესერუ ა̈ნთიშ". გაცხა̈ჲდ, ხელწიფხდ (15) მა̈̄ჲ ქა ოხჴიდ, ეჩჲა̈რისგა მა̈გ ხოლა გარ ა̈ნთიშ. ახსგურდა კვაჩხა̈ჲ ჩა̈̄ჟს, ლახტყვეფ ი მე̄რა̄ლე ჟიქა̄ნქა ადჲე. მიჩა სა̈ხჷლწიფხი ქალა̈ქი პილს ჩუ ადჷ̄გა̈ნ. ამჩუ ლა̈ჲჭვედჲე̄ლე ერე: "მეჴდე ესერ ი̄რიხ მა̄ კაპიტან ი მიჩა თანაშემწე?" ესნა̈რ ეჯჲა̈რ მეჴდე მა̄მ ლიხ ი ცნობა სგა ლჷზიზ ხა̄დდახ. მიჩა ჩა̈̄ჟ ეჩჩუ მჷჯე̄ლვა̄ლი არდა, ეჩის ლახბა̈რჲე. ეჩი̄ ნა̄ზნა̈ნჲე̄რ ვარჩხილ ლახვე̄მ მასა̈რდ. სამ ლადა̈ღუნღო ანჴა̈დხ (20) ეჯჲა̈რი̄. კაპიტანს მიჩა ტო̈ლ და̈̄რ ხაბჟა, დი̄ნა მიჩა ნათხა̄ლვდ ანსყე, ლიხჷლწიფხი მიჩ ოთმა̈ზრეხ.</p>
      <p>ანჴა̈დ ხელწიფხ ი ქეიფ ჩვემინ მიჩა გეზლა̈ ლითხე̄ლიღა. ალი ქეიფთე სალდა̈თსი ხა̈წსიდახ, მარე ვოდ დო ხელწიფხ ანჴა̈დ, ეჩქად მა̄დ აჩა̈დ, ეჩქას ქ'ა̄ჩა̈დ სერ. ამჩუ̄ნ კაპიტან ნამარგუნა̄ლა̈. ბედჟი ი̄მბვა̈̄ლ. სალდა̈თ მუბუ̈რთე ესსგურეხ, (25) მარე მჷსკადჟი დი̄ნა̈̄ გვა̈რ ი ჟახე ხეჲრა̈̄ნ. ალის ხეწა̈დ დი̄ნა ი შიშდ გუდ აჴა̈დ, ლიგვნი ოხვცქა̈ფ (|| ა̈დბინე).</p>
      <p>ქა ადზჷგრე კაპიტანდი̄ ლი̄მბვა̈̄ლ, ეჩქას სალდა̈თდი̄ იშგვემ ლი̄მბვა̄ლე ნა̈ბ. გაცხა̈ჲდ, ლა̈ჲბინე ლი̄მბვა̈̄ლ, თი̄ნა მეწვმდ ესყედა̄ნე ი ი̄მბვა̈̄ლ, მარე კაპიტანს ტჷტი ჰა̈ბ ხედო̄ლი. ქაჲ ადზჷგრე ლი̄მბვა̈ლ ი კაპიტან სპილუ̈ა̈̄ლს ლოხკვა̈რხ ლიღროვა̈̄ლღა. (30) სალდა̈თს ლიხჷლწიფხ ლოხმა̈ზრეხ. დი̄ნა მიჩა ხეხვდ აჩა̈დ. ეჩჷნღო შიშდ ლიმლატვ ოხგაცხდეხ თვეთნა ხელწიფხდ. მარე სალდა̈თდ მიჩა ლჷჟჷნგა დაშნა̈ჲშვ ჩუ აჭკიჟ. მა̈გ ამჟი ხეშია̄ლხ. მარე ჩი̄ ხა̈წრა დაშნა̈ჲშვ. მო̄ლე ხა̈ნ აჩა̈დჷდ, ეჩქას აშხვ მეჩი ზურა̄ლდ, მეჯლა̈ჲდ, ხოჩა სურა̈თ ოხჴიდ სალდა̈თი ხეხვს. ალი სურა̈თ ლა̈სვ მე̄რვა ხელწიფხიშ. მჷჯლა̈ჲელდ სალდა̈თი ხეხვ ჩუ ა̈დქჷრთამე. (35) სალდა̈თ ხეხვდ ჭა̈შმი დაშნა̈ჲ ჟი ა̈ნკიდ. შომვა̈̄ჲ ერე სალდა̈თ ჩუ ივჟა. ეჩანღო აჩა̈დხ ეჯი ხელწიფხთე̄, ხედვა̈̄ჲი სურა̈თ მჷჯლა̈ჲიდ ოხჴიდ. ეჩქას ეჯი ხელწიფხ ქა ა̈ხშია̄ლ სალდა̈თს. მარე ჟი ახწინდა. ეჯი ნაცა̈̄დ დაშნა̈ჲშა სალდა̈თ ეშ ადნა̈კცე. ეჩანღო სალდა̈თი ჩა̈̄ჟ ჩუ ადგან შიშდ. ეჯი მჷჯე̄ლვა̈̄ლიდ ე́, ხედვა̈̄ჲს სალდა̈თდ ვარჩხილ ლახვე̄მ, ჩა̈̄ჟ ჩუ აშდუ̈ღვ. ალი ა̈დგილჟი ვისგვ ანჴა̈დ. ალი ვისგვს ლახ ქა (40) ხეწა̈დ სალდა̈თი მჷდგა̈რი, შიშდ ჩ'ათქაჩა̈ვნე. ეჩი̄ ლაქჩენჟი მჷჯე̄ლვა̈̄ლის ლემასგვჲა̄ქდ ნათა̈რ ესღვა̈̄ნ. ეჩქას ეშხუ ნა̈თ კალთა̈ჲხა̈ნქა ოხშყა̈დ ჭო̄კქა ლა̄ზჟი̄ნ. ეჯი ნა̈თ ოქვრა̈ კალმახდ ესსიპდა. ეჩანღო ხეწა̈დხ სალდა̈თი მოღლატა̄ლა, ქ'ა̈̄დფა̈შვდხ ამი̄ ლირმი. გაცხა̈ჲდ, სალდა̈თი მჷდგა̈რი მეფე სგ'ა̄ჩა̈დ ლჷცთე̄'სგა. კალმახდ <pb n="171"/> ქა ანსკინე კადა̈რთე, შიშდ სალდა̈თდ ესსიპდა. ჟ'ა̈ნკიდ მიჩა დაშნა̈ჲ, ეჩჩუ̄ნ მა̈გ ჟ'ანკიდ. ეჩანღო ადგე ჩიჟი ვო̄შთხვ საჯნია̈ნ ცხვადვ, ალი ცხვადვ ლუფუ̈̄ნა ლჷჯოშ ანგვა̈შლე. ეჩქას მიჩა ნახა̈ხვს, ხედვა̈̄ჲ ერე მიჩნე̄მ ა̈ნთხე, ეჩის ხა̈ქვე, ერე "ემმა ესერ სა̈ხ ლახღვა̈̄ნდეს, ეჩქას ჯი ესერ ამთე̄'სგა სგა ისკნე, ეჩქას მე̄რვახა̈ნჟი̄ნ (5) ჯიჯვა̈რ გარ ესერ ა̈ნჴდენიხ". გაცხა̈ჲდ, სალდა̈თდ ჩუ ა̈დსკინე ცხვადთე̄'სგა. მე̄რვახა̈ნჟი ხოჩე̄ლდჷდ ანტა̈ხ. ეჩქას ადსკინე დი̄ნად. მე̄რვა ხა̈ნჟი ჯიჯვა̈რ გარ ანჴა̈დხ. ეჩანღო სალდა̈თი ხეხვდ მჷჯე̄ლვა̈̄ლი ანჴიდ. ეჩანღო ცოჩა ლირდე ა̈დჴიდხ ი ჯა̈მზჷრახ ღერთემ!</p>
      <p>ლატლი</p>
    </body>
  </text>
</TEI>
