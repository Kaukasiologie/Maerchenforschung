<?xml version='1.0' encoding='UTF-8'?>
<TEI>
  <teiHeader>
  <fileDesc>
   <titleStmt>
    <title xml:lang="sva">74. მჷშკიდ და̈რჯელა̄ნ</title>
    <author>
     <name>
      <persName>
       <forename>Jost</forename>
       <surname>Gippert</surname>
      </persName>
     </name>
     <idno type="gnd" corresp="https://d-nb.info/gnd/109337409">109337409</idno>
    </author>
    <editor>
     <name>
      <persName>
       <forename>Manana</forename>
       <surname>Tandashvili</surname>
      </persName>
     </name>
     <idno type="orcid" corresp="https://orcid.org/0009-0005-7812-9124">0009-0005-7812-9124</idno>
    </editor>
    <editor>
     <name>
      <persName>
       <forename>Iza</forename>
       <surname>Chantladze</surname>
      </persName>
     </name>
     <idno type="orcid" corresp="https://orcid.org/0000-0003-3670-6569">0000-0003-3670-6569</idno>
    </editor>
    <editor>
     <name>
      <persName>
       <forename>Rusudan</forename>
       <surname>Ioseliani</surname>
      </persName>
     </name>
     <idno type="orcid" corresp="https://orcid.org/0009-0008-6895-6005">0009-0008-6895-6005</idno>
    </editor>
    <editor>
     <name>
      <persName>
       <forename>Ketevan</forename>
       <surname>Margiani</surname>
      </persName>
     </name>
     <idno type="orcid" corresp="https://orcid.org/0009-0008-6895-6005">0009-0008-6895-6005</idno>
    </editor>
    <editor>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
     <idno type="gnd" corresp="https://d-nb.info/gnd/133557154">133557154</idno>
    </editor>
    <respStmt>
     <resp>Annotated according to the ATU system</resp>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
    </respStmt>
   </titleStmt>
   <publicationStmt>
    <publisher>
     <name key="gnd:4028557-1">Institute of Slavic and Caucasus Studies. Friedrich Schiller University Jena</name>
    </publisher>
    <pubPlace>
     <genName corresp="https://www.geonames.org/2895044/jena.html">Jena</genName>
    </pubPlace>
    <date>2024</date>
    <distributor>
     <addName>DFG project “Caucasian narratives in the discourse of comparative fairy tale research”</addName>
     <ref target="https://github.com/edadunashvili">Software und Texte</ref>
    </distributor>
    <availability>
     <p>
      <ref target="https://creativecommons.org/licenses/by/4.0/">CC BY</ref>
     </p>
    </availability>
   </publicationStmt>
   <sourceDesc>
    <bibl type="digitalSource">
     <ref target="https://titus.uni-frankfurt.de/texte/etca/cauc/svan/spto1/spto1.htm">TITUS</ref>
     <title xml:lang="kat">სვანური პროზაული ტექსტები. I ბალსზემოური კილო. ტექსტები შეკრიბეს ა. შანიძემ და ვ. თოფურიამ[Svanuri ṗrozauli ṭeksṭebi, I: Balszemouri ḳilo.
Ṭeksṭebi šeḳribes A. Šaniʒem da V. Topuriam (Masalebi kartvelur enata šesc̣avlisatvis, I)]</title>
     <author>
      <name>
       <persName>
        <forename>Akaki</forename>
        <surname>Shanidze</surname>
       </persName>
      </name>
      <idno type="gnd" corresp="https://d-nb.info/gnd/119042800">119042800</idno>
     </author>
     <author>
      <name>
       <persName>
        <forename>Varlam</forename>
        <surname>Topuria</surname>
       </persName>
      </name>
      <idno type="gnd" corresp="https://d-nb.info/gnd/103711473">103711473</idno>
     </author>
     <pubPlace>თბილისი</pubPlace>
     <publisher>საქართველოს მეცნიერებათა აკადემიის გამომცემლობა</publisher>
     <date when="1929">1939</date>
    </bibl>
   </sourceDesc>
  </fileDesc>
  <profileDesc>
   <langUsage>
    <language ident="sva">
     <index indexName="iso639-3"/>
     <ref target="http://www-01.sil.org/iso639-3/codes.asp"/>
    </language>
   </langUsage>
   <textClass>
    <keywords>
     <term type="writingSystem">utf-8</term>
    </keywords>
    <keywords scheme="http://uri.gbv.de/terminology/bk/">
     <term ref="http://uri.gbv.de/terminology/bk/18.92" key="18.92">Sonstige asiatische Sprachen und Literaturen</term>
     <term ref="http://uri.gbv.de/terminology/bk/17.97" key="17.97">Texte eines einzelnen Autors</term>
    </keywords>
    <keywords scheme="http://textgrid.info/namespaces/metadata/core/2010#genre">
     <term>prose</term>
    </keywords>
    <keywords scheme="https://d-nb.info/gnd/">
     <term ref="http://d-nb.info/gnd/4136947-6" xml:lang="de">Volkserzählung</term>
    </keywords>
    <keywords scheme="http://www.folklore.uni-jena.de/?content=attribut_a">
     <list>
      <item/>
     </list>
    </keywords>
    <keywords scheme="http://www.folklore.uni-jena.de/?content=attribut_c">
     <list>
      <item><ref target="https://github.com/Kaukasiologie/Maerchenforschung/blob/main/Annotation/">Motiv-Index im GitHub-Repository ansehen</ref></item>
     </list>
    </keywords>
    <keywords scheme="http://www.folklore.uni-jena.de/?content=vorurteile">
     <list>
      <item/>
     </list>
    </keywords>
   </textClass>
   <creation>
    <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html">Samegrelo and Zemo Svaneti</region>
       <district ref="https://www.geonames.org/612985/mestia-municipality.html">Mestia Municipality</district>
       <settlement/>
      </placeName>
    <date/>
   </creation>
   <particDesc>
    <person role="speaker">
     <persName>
      <forename/>
      <surname/>
     </persName>
     <age/>
     <birth>
      <date/>
      <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html">Samegrelo and Zemo Svaneti</region>
       <district ref="https://www.geonames.org/612985/mestia-municipality.html">Mestia Municipality</district>
       <settlement/>
      </placeName>
     </birth>
    </person>
    <person role="researcher">
     <persName>
      <forename/>
      <surname/>
     </persName>
    </person>
   </particDesc>
  </profileDesc>
  <revisionDesc>
   <listChange>
    <change/>
    <change/>
   </listChange>
  </revisionDesc>
 </teiHeader>
  <text xml:id="cc_sva_sva_526">
    <body>
      <head>74. მჷშკიდ და̈რჯელა̄ნ</head>
      <p>a</p>
      <p>ალას კოჯ ხა̈ხლა. ამეისგა ა̈რი მჷკი̄ლი, ჩა̈̄ჟს ფაშა̈ტს ხაკუ̂რუნე, ზურა̄ლს-ბეფშუ̂ს, დაჴჷლს ნეღა̈შტს, ღოლჲა̄ქს ჟინაღს, ი ამხა̄უ̂ ა̈ნშკა̄დე (5) ჯა̈ჭუ̂ა̈რ ი ჟ'აჩა̈დ ამხა̄უ̂. ამჩუ ჩუ̂აყუ̂რა და̈ლ. კი̄ლ ა̈ნკიდ ი უ̂ეშგ-უ̂ეშგდ ლა̄ტა̈ხ: "ეჲ, ჯა მა̄რე, იმჷნ ხაყლუ̄ნი, მიჩ ამსუ̂ა̄ლდა̈ საუდ ხა̄რ!" ი სგა̄ჩა̈დ ი სგა ლოხყურდა.-- ეჲ მჷშკიდ და̈რჯელა̄ნ, ეჯა ნო̄სა გუ̂ეყერს, ჰა̄უ̂ე ისგუ ხეხუ̂</p>
      <p>ჟ'ანჴა̈დ, ესა, ადო ქა მაჭკუ̂რე ლუსდგუ̂ა̈რს უ̂ოქუ̂რა̈შ! -- ეჯა მა̈ჲ გუ̂ეყრენი,</p>
      <p>(10) აგის უ̂ენდ ითჷ̄რანა̈̄ლ!</p>
      <p>ალა სგა ლა̈ხღანუ̂ა̈̄ნ. ალა ჟ'ანჴა̈დ, ამი̄ ხეხუ̂, ქა̄ხჭკუ̂ერ ლუსდგუ̂ა̈რ ი ჟ'ანჷგა̈̄ნ ჰამს.-- მჷშკიდ და̈რჯელა̄ნ, აშ დამ ჯაყლა̈ს, ერე ისგუ ხეხუ̂ ჟი ჴედენ. ლუსდგუ̂ა̈რ ქო̄ხჭკორა. ათხე მერდად მა̄მა მაყა. ჩამუბჴუ̂ ი ჭყინტ (15) მი̄ზ, ისგუ გეზალ!</p>
      <p>ათხე ჩუ̂აბიჴუ̂ ამნემ ი ულტუ̂ა ხაბნა̈̄ გუ̂ა̈რა სგა ლახჭუ̂ე̄ნ, ჩუ̂ესდე სამ ლაჭარ შუკუ̂ისგა. ამელექუ̂ა ანღრიხ ფუსნაბუა̄სდიშ, ჯგჷრა̈̄გ ი მაცხუ̂ა̈̄რ. ჯგჷრა̈̄გ ხაყლე: "ბეფშუ̂ი ძღჷ̄ლ მესმი", მაცხუ̂ა̈̄რ ხაყლე: "მიი მესმი, მარე გუშგუ̂ეჲ ფუსდცახა̈ნ დეშ ლიკუ̂შედ!" ჩუ̂ანჴა̈დხ ალჲა̈რ, (20) ჟ'ა̈თლაკხ ალას. ა̈ნწუ̂ე̄ნეხ ალა. "ალა მირ გუშგუ̂ეჲ ნა̈ყუ̂ილ ლი". ჟ'ა̈ნკიდხ ალა ი ჩუ̂ადჲეხ ამანი ნიცთეჩუ, ჟ'ანპრისდეხ, ჟახად ათჟა̈ხხ ა̈მირან ი ხა̈̄ქუ̂ინხ უშხუ̂ა̄რ: "ჩი̄მი მენწირუ ლი [უ̂ოდ ისგთექა დო ანჴეს ი] ეჩქა კოჯა̈ ბედიშუ ლი!" ალა მა̄დ ჩუ̂ემინ მიჩა მახუ̂შიდ. ეჩქა მიჩა მახუ̂შიდ ლა̈̄ქუ̂: "ჩი̄მი მენწირუ ლი, უ̂ოდ სემი ქრისდე̄ (25) თა̈̄სდო̈ბ ჩუ დო აკუშას... ეჩქა ქაჯაუ̂ე̄თი ყო̄რისგა მე̄ზიუ̂ ლი!"</p>
      <p>ათხე ჩუ̂აცუ̂ირხ ალა ამეჩუ ი ანჴიდხ ამანი უ̂ა̈ზრა̈ლდ ჩა̈̄ჟ ლათუ̂ნათე ი ათხე ჟ'ოთჩა̈დ ნეფხუ̂ნა̈̄ლჟი ალა, მა̄დ ხაყერ ლათრა ი ჟ'აჩა̈დხ ათხე ამანიშთე, ამანს ხა̈̄ქუ̂ინხ: -- ე, ამან, ეჯკა̈ლი მირ ა̈რი, ერე ჩა̈̄ჟს ნიცს, ლათრას, დე̄მა ხა̈მბე! (30) -- ე, ჲაღო, მიშგუ გეზლი̄რ, ლა̈ჩუ̂ს წუ̂ა̈დუ̂ა̈რ ახხალჷ̄რედ, ჩუ̂ათხჲედ სგა̄ხდედ ლატყბას, ეჩქა ეჯა ქა ჴედნი!</p>
      <p><pb n="89"/> ჩუ̂ადიეხ ალჲა̈რდ, სგა̄ხდეხ ი ათხ' ა̄ლა ქა̄ნჴა̈დ. "ე, ლჷკჩე̄უ̂ ლი გუშგუ̂ეჲ ბედ, ალა მუხუ̂ბე გუ̂ე̄რა!" ალა ჟ'ადჲეხ ა̈გითე ი ათხე ამანს მეუ̂არ ათხი̄დჷნ. სერ ალჲა̈რდ ჟ'ა̈ნცხეხ ჩიემ. აჩა̈დხ აშხუ̂ ლადეღ მჷლცათე, უ̂ოხრია̈ლს შჷყჟი ხაფთქუ̄რახ ი თუნგა̈რს-თხუმჟი. ანღრი (5) ამელექუ̂ა მუკუ̂ჩხი დედბერილ: "სგა̈ჲ ჭყჷნტა̈რ, მიშგუ̂აცახა̈ნ დე̄სამა ჯუღუ̂ეხ ლეთხე̄ლი, სგა̈ჲ ისგუ̂ეჲ მუე̄ თეს ა̈ხთხა̄ლდ!" ალჲა̈რდ ჩუ̂ა̈ნნიკუ̂ხ თხუმა̈რ ი აჩა̈დხ ა̈გითე. სგა̄ჩა̈დ ა̈მირან ი ლა̈ხჭუ̂ედდა ამანს: "ბაბა, მა̈ჲ ჯეყა̈რ თეს?" ამნემ დაშნა̈ჲ ა̈ნცხუ̂ა̈პ ი ქა̈̄ხღუ̂ა̈ჭ ყო̄რქა. მე̄რუ̂ა̄მდ სგა̄დ ლა̈ხტა̈ხ, ათხე ქა ხა̈̄ქუ̂ მიჩა ბაბად: (10) -- ე, მაჩა ცოდუ ხა̈̄ცუ̂, მინეში̄, ჲერუ̂ა̈̄ჲს ალა ხო̄ქუ̂ე̄ნს! ჯაჲ დაყმჷყია̄ნ</p>
      <p>ხებკა̈̄ნხ უშხუ̂ა̈რ, უ̂ოდ-ი-უ̂ოდ ჯა ხა̈წრა ი სერ ჩუ̂ა̈დმეჩა̈̄ნ ი ჟ'ახწინდა ი ისგუ̂ეჲ თხუ̂იმ მაშგუ̂მინ ი ისგუ̂ეჲ თხუ̂იმ დეშ ლო̄ხო ი თე ლოხუ̂ჭი̄რხ.-- სერ, ჲაღო, ბაბა, ღურიდ.-- აღო ამჟი მე̄ზიდ მა̄მა ჯაყახ. (15) -- ჲაღო, იმჟი?-- იმჟი-ი გუშგუ̂ეჲ მურყუ̂ამს დოლებში̄რა ხაჭიდ, ეჯას ემოშ აშხუ̂ა̈ნჟი ჟი ხაკუ̂ა̄ნედ, მე̄რუ̂ა ხა̈ნჩუ თხუმჟი ჟი ხიფთქუ̄რედ, ეჩქა ჩუ ჯაყახ მე̄ზიდ.</p>
      <p>ჟ'ა̈ნკიდ ა̈მირანდ ალა, ქა̄დკუ̂ა̈რ ეჩხა̈ნჩუ ი თხუ̂იმ ესხუ̂იე ი ჟ'ესფუჩხუ̄რე. (20) -- ბაბა, ჩუ ჩუ̂ემინდ!-- ჲაღო, სემი თხუ̂იმ წელიშ ლა̈ხყედნედ, სემი კუპრ წელი ნასა̈̄ნ, ეჯას სემი ყო̄რ ხა̄რ ი ეჩას, სამ ყო̄რს, ლახ სგა̄თძგუ̂იბედ ი სუფრს ლახ ჟ'ოხუნჴუ̂ემნედ, ეჩქა ისგუ̂ეჲ მარჯობ ლი, ადო აშ მა̄მა ღო.</p>
      <p>ასღრიხ, სგა̄ჩა̈დხ ამი̄ ჰა̈ზუ̂თეჲსგა. ათხე ლახა̄გა̈ნხ ყო̄რს, (25) ახფიშუ̂დხ ეშხუ თხუ̂იმ ი სგა̄თძგუ̂იბხ, მე̄რუ̂ე თხუ̂იმჷდ ახფიშუ̂დხ ი მე̄რუ̂ე ყო̄რ ათძგუ̂იბხ. ათხე მე̄სმე თხუ̂იმ ახფიშუ̂დხ ი ყო̄რი სგა̄თძგუ̂იბხ ი სუფრი ჟ'ოხუნჴუ̂ეხ ი ალა ანღრი ყო̄რქა ი ელჲა̈-მჷლა̈მ სგუ̂ებინ ხოჟეღუ̂. ალა ხა̈ბდე წელი ნასა̈̄ნს ი ჩოთდიგ ალა. ქა̄ნჴა̈დ დაყმჷყია̄ნ ი სგა ხოძგა̈რ ლაბჷრგია̄ლს ი ათხე ჩუ̂ა̈ნდე შიშდ ა̈მირანდ ი (30) ხა̈ქუ̂ცე თხუმა̈რს. ათხე აშხუ̂ი̄ლთეჲსგა ოხჴიდ:-- ალა სგა ლა̄მაცუ̂რ ი მა̈̄ჲ ჰაჯ ჯეკუ̂დი, ეჯას ჯა̈ჩო.-- ჰაჯ დე̄სამა მაკუ, მიშგუ̂ა მუე̄ თე მაკუ!</p>
      <p>ათხე ამნემ ხა̈̄ქუ̂: -- ხუ̂ა̈ჲ თე̄რა̈ლ [ესერ] ხორი მიჩ ი მა̈ნგრე ხეჩდა თე, ეჯა ლი ისგუ̂ა მუე̄ თე.</p>
      <p>(35) ათხე ალაჲ ქა̄თქუ̂იც ი ეჯაჲ ჟ'ა̈ნკიდ. ესღრიხ სერ ა̈გითე ი სგო̄თსგურეხ ი ხოჩე̄ლდჷდი ხა̄რ. სერ ჟ'ახჟანდა მეუ̂არ ა̈მირანს ი ჟ'აჩა̈დ დე̄ფა̈ნთეჟი ი ნეჯუ̂იდს იჩო. ათხე ანჴა̈დ ნა̈პო̈ლ: -- ეჲ, მა̈ჲ ესერ ტრო̈კნი, მეჲჩმა̈ჩ?</p>
      <p><pb n="90"/> -- კე̄სრი ნანუ̄ლ, ეჲ, მა̈ჲ ესერ ცუ̂ეცნი ძუღუ̂ა̈̄ში ქეთბი-ნა̈თბია̄ნ?-- ეჯჲა̈რ ეშხუ ხედრა ჩუ დ' ა̈̄თხუ̂ია, ეჩქად ნო ლიგნე [ნუ] ჯიგა̈დ, ნო ლისგუ̂რენ!</p>
      <p>სერ ამნე̄მ ჩუ̂ა̈ნნიკუ̂ თხუ̂იმ ი ჩუ̂აჩა̈დ მიჩა მუთე ი ქო̄ხო̄მბუ̂ე ამჟი (5) ი მიჩა მუდ ადზჷზე. აჩა̈დ სერ ალა ძუღუ̂ა̈̄ში ქეთბი-ნა̈თბია̄ნთე. ალა ხეხუ̂დ ა̈დხუ̂იე ი ანღრიხ ალჲა̈რ ათხე ძუღუ̂ა̈̄ პილჟი. ალას რჷდინ-გურნა ლა̈ხშყა̈დ. ა̈მირანს ხაყლე უ̂ეშგდ ლიტეხს. ა̈მირან მა̄დ ატა̈ხ ი მიჩა ხეხუ̂ ატა̈ხ. ამჩუ̄ნ ქა ლახუ̂ე̄მ ქრისდე̄ თა̈̄სუ̂დებ ი ხოღლი ა̈მირან ი დემხა̈ნ ანტა̈ხ. სერ ჟ'ახჟანდა ა̈მირანს ი ა̈გით' ა̄ჩა̈დ ი მიჩა (10) მუდ ხა̈̄ქუ̂, ერე "მა̈ჲ ესერ ხოჩუ̂მინა?" ი ამნემ ხა̈̄ქუ̂: "ალმა̈̄ზხ ესერ, რჷდინ-გურნა ა̈ნსა̈დ ი ეჩხაუ̂ ატა̈ხ ი ეჩქა ხოღელდა̈ს ი დე̄მხა̈ნ ანტა̈ხ ი ა̈გით' ოღუ̂ე".</p>
      <p>ათხე მიჩა მუდ ხოხუ̂რა ლახუ̂ბა ადზჷზე. აჩა̈დხ ალჲა̈რ ძუღუ̂ათე ი ალა ილკუ̂ე̄ლჰიე̄ლ ძუღუ̂აისგა. ალჲა̈რდ ქა დეშ ა̈ნტიხხ ი ა̈გით' ა̄ნტა̈ხ. (15) ათხე მინე მუდ: -- მა̈ჲ ესერ ხოჩუ̂მინახ?-- ეჯ' ე̄სერ ძუღუ̂აისგა ილკუ̂ე̄ლჰიე̄ლ. -- ათხე ა̈მირანდ ხა̈̄ქუ̂ინ:-- ბაბა, ქა ჯე̄თა̈̄ლ.-- ი ღო იმ ამე̄თნე?-- იმ-ი ბალღე̄თ ქა ლა̈̄მით! (20) -- ღო მე̄რუ̂ა ლახუ̂ბას მა̈ჲ ხე̄რახ? -- ჲაღო, ჰა̈დურდ დე̄სამა მაკუ. ახსგურდა რა̈შს ი აჩა̈დ. ამელეჟა ახყახ ეშდიჲორუ უ̄ღუ̂ა კა̈მბშა̈რ ი გმირ სგა̈̄ნჩუ ხოყუ̂რეხ, დიუ̂ო-ჲ გუა თხუმრა̈̄შ ხოსგურხ. გმირს ჭიშხ ქა̄მენჩუ ხორი ი ალა ეშდიჲარუ̂ საჯენს ქუ̂იცე უ̂ერს ჭიშხშუ̂. ჩოხქა̈ხ ა̈მირან რა̈შს ი სგო̄თტიხ ჭიშხ ი ათხე ამნემ ხა̈̄ქუ̂: "ალა ა̈მირანი (25) ტუ̂ეტ ლა̈სუ̂ ი ათხე ში ლა̄მო!" ი ქა ლახუ̂ე̄მ. ათხე ამნემ ხა̈̄ქუ̂ინ: "ეშხუ ქრისდე̄ თა̈̄სუ̂დებ მეკუ̂შეუ̂ ჯა̄რ, სი მიშგუ დიუ̂ო-ჲ გუა ჟი მო̄დ ა̈ხუ̂ოჴრა̄ლა". ი ჩუ̂ა̈ნკიდ ამნემ ამჩუ ალჲა̈რ ი ნა̈ბოზდ ჩუ̂ა̈რიხ უშხუდ.</p>
      <p>ათხე ადჭკუ̄რე ა̈მირანდ: "მა̈ჲ ესერ ხაწჷხ ალჲარე ში? " ანჴა̈დ ათხე ალა, უშხუ̂ა̄რ ლოხშყჷბნა̄ლე თხუმა̈რ ი ჩუ̂აცუ̂ირ ამჟი ალჲა̈რ (30) ი ჯ' ა̄ჩა̈დ ი ჩუ̂ა̈თუ̄ჟდა ჯუ̂ე̄დია ნაჯუ̂და მინდო̈რისგა. ათხე ე̄სა პირტყუ̂ეუ̂ილ ჩუ̂ა̈რი, მა̈გ ა̈ხჭო̄ნა̈̄ნ. ათხე ჟ'ა̈ნკიდ რა̈შდ თჷრტჷ̄ნ ი ეშ-ი-აშ ადფხა̄ლდა̄ლე ი ჟ'ანჲა̈ცხ ა̈მირან. ათხე ა̈მირანდ ხა̈̄ქუ̂: "მე̄რუ̂ა̄მდ ე̄სა ხიკედ თჷრტჷ̄ნს, ეჩქა ეჯჟი ჯატყცი მადრა̈ჴს, ერე სამ შო̈ლტ ჩაფჷლს ჯაკუ̂რუნე!" ჩუ̄დ ა̈დუ̄ჟ ა̈მირან ი სგა̄დ ა̈ხჭო̄ნა̈̄ნ პირტყუ̂ეუ̂ილ ი დეშ (35) ადჭკჷრნე რა̈შდ ი ჟი̄დ ა̈ნკიდ თჷრტჷ̄ნ ი ჟი̄დ ანჲა̈ცხ ა̈მირან. "ეჲ, ჯა ლეფთქუ̂ე, ჰამა მა̈ჲცხუნე?" ახსგურდა ალას, ხაჴიდ ჲარუ̂ შდჷმ ნე̄სგაჩუ მადრა̈ჴ ი სემი შო̈ლტ ჩაფჷლ ათკუ̂არუ̂ნე ი რა̈შდ ა̈ნნიკუ̂ თხუ̂იმ ი სგა ლახკიჰე ქაჯაუ̂ე̄თი ყო̄რისგა.</p>
      <p>b</p>
      <p><pb n="91"/> აშხუ̂ ლადეღ მჷშკიდ და̈რჯელა̄ნ სა̈უ̂ა̈ ჭჷშხა̈რს აფტჷ̄რა. ალას მიჩა ჟიქა̄ნ კოჯხა̈ნქა ლახსჷმდა ეჯკა̈ლიბ ლიკი̄ლი, ერე ა̈შთქა ჩა̈̄ჟს სა̄ბელს ხაკუ̂რუნა, ფუ̈რს-ღუნს ი ა̈შთქე მა̈ჲ მა ლა̈სუ̂, მა̈გ ქა̄ნუ̂ერე.</p>
      <p>ამ ლადეღ მა̄მა აფა̈შ ი მე̄რმა ლადეღ აჯაღ აფტჷ̄რა სა̈უ̂ა̈ ჭჷშხა̈რს (5) ი აჯად ამჟი̄ნ კი̄ლ ლახსჷმდა. ანჴა̈დ ალა̄, მჷშკიდ და̈რჯელა̄ნ, ი ეშხუ ქაფ ასალ ა̈ნშკა̈̄დ ი აჩა̈დ ალ კოჯა̈ ძირთე̄სგა̄, იმუ̂ა̈̄ჲხა̈ნ კი̄ლ ლახსჷმდა. იგემ ალა ასალს ი ისყე̄ნე ჭიშხი ლაგა̈მს ი ჟ'აჩა̈დ ალ კოჯთეჟი̄ნ ი აშხუ̂ ა̈გის ყო̄რ ხეყა̈რ. სგა̄ჩა̈დ ალა ამხა̄უ̂თე̄სგა ი ამჩუ̄ნ ოქუ̂რა̈ ტა̈ხტჟი̄ნ ჩუ̂აყუ̂რე და̈ლ ი ოქუ̂რა̈ ლუსდგუ̂ა̈რ ეჩხა̈ნ-ამხა̈ნჩუ̄ნ (10) ხოთხა̈ფდახ. ალჲა̈რს უშხუ̂ა̄რე თხუ̂იმ ლახლატჷნდახ ი მჷშკიდ და̈რჯელა̄ნ ფიშრა̄მინ იზელა̄ლდა ალ კოჯთეჟი̄ნ.</p>
      <p>აშხუ̂ ლადეღ მჷშკიდ და̈რჯელა̄ნა̈ ხეხუ̂დ ჟ'ა̈ნსგიდნე ალა̄, იმუ̂ა̈̄ჲთე მიჩა ჭა̈შ აჩა̈დ ი ჯაი̄ უ̂ეშგინ ა̈თჭა̈მ. ჟ'აჩა̈დ ალა̄, მჷშკიდ და̈რჯელა̄ნა̈ ხეხუ̂, ალ კოჯთეჟი̄ნ ი სგა ლა̈ხქა̄ლ მჷშკიდ და̈რჯელა̄ნს ი და̈ლს, (15) ეშხუ ლუსდიგუ̂ ქა̄ხქუ̂იც და̈ლს ი სგე̄სდე ცხიკთე̄სგა ი ჩუ̂ანჴა̈დ. და̈ლ ერ ჟ'ანჲა̈ცხ, ეჩქა აშუ̂ხა̈ნჩუ̄ნ გუ̂ა̈მი ლახა̄დ თხუ̂იმ ი ხა̈̄ქუ̂ინ მჷშკიდ და̈რჯელა̄ნს, ერე-- მიჩა ხეხუ̂ ესერ მჷრე̄სგ ახჭემა მიჩ ი ეშხუ ლუსდიგუ̂ ესერ ქო̄ხქუ̂ი̄ცა. (20) -- ეჯას ესერ მა̈ჲ ხა̈მჲედა ლიზელა̈̄ლ, ღანაუ̂ ესერ ლი ი ა̈გის უ̂ედნ ა̈რი. -- ხა̈̄ქუ̂ინ მჷშკიდ და̈რჯელა̄ნდ. და̈ლდ ხა̈̄ქუ̂ინ, ერე-- ჲაღო ესერ ათხე მიჩ ჟიქა̄ნქა მერდად მა̄მა ხაყა, ჯა ესერ ღანაუ̂ ლი, ჩუ̄უ̂ აბიჴუ̂, მიჩა ბეფშუ̂ს [ესერ] ეშხუ თუ̂ე ხოკლი ი ულტუ̂ა ღაბნა̈̄ გუ̂ა̈რას ესერ სგა̄უ̂ ლახჭუ̂ე̄ნ ი სამ ლაჭარ შუკუ̂ჟი̄ნ ჩუ̄უ̂ ესგე.</p>
      <p>(25) მჷშკიდ და̈რჯელა̄ნს ამი̄ ლიჩუ̂მე მეუ̂არ ხამჭირჷნდა, მარე და̈ლდ მა̄მა ჰაჯ ახკიდ ი სერ ჩუ ლეჩუ̂მე ხა̄დდა. მჷშკიდ და̈რჯელა̄ნდ და̈ლ ჩუ̂აბიჴუ̂, ბეფშუ̂ ქა̈̄ნი̄ყე ჴადუ̂ხა̈ნქა, ულტუ̂ა ღაბნა̈̄ გუ̂ა̈რას სგა ლახჭუ̂ე̄ნ ი სამ ლაჭარ შუკუ̂ისგა ჩუ̂ესგე.</p>
      <p>ამელექუ̂ა ახა̄სდხ ჯგჷრა̈̄გ, მჷქემთა̄რინგზელ ი უჟ. ჯგჷრა̈̄გდ ლა̈̄ქუ̂ინ, (30) ერე-- ბეფშუ̂ი კი̄ლჷლდ ესერ მირ ხასმა.-- მიჩი̄ ესერ ლახსჷმა. -- მჷქემთა̄რინგზელდ ლა̈̄ქუ̂ინ.-- ო̄, მიჩ ესერ ეში̄ უჟუ̂ნა̈ჲს ხატუ̄ლიხ, ადო ხუნკუ̂იდი̄ ესერ ლახსჷმა მიჩ. -- უჟდ ლა̈̄ქუ̂ინ.</p>
      <p>(35) ალჲა̈რ ჟ'ა̈თლაკხ ალასა̄, ღაბნა̈̄ გუ̂ა̈რას, ა̈ნწუ̂ე̄ნეხ ი სგა̈̄ნჩუ̄ნ ჭყინტ ბეფშუ̂ არდა.</p>
      <p><pb n="92"/> -- ჲაღუ̂ ე̄სერ ალა ჟი̄უ̂ ანპირსდეხ ი ჰაჯუ ესერ მა ლახუ̂ე̄მხ. -- მჷქემთა̄რინგზელდ ლა̈̄ქუ̂ინ:-- ჟახად ესერ ა̈მირანუ ათჟა̈ხხ ი ჩი̄მი მჷნწირუ ლა̈სუ̂, მარე ისგთექა ქა̄ნჴეს, ეჩქა კოჯა̈ ბედიშუ ესერ ლა̈სუ̂. (5) -- ალას ესერ მა̄მა ხაყა, -- უჟდ ლა̈̄ქუ̂ინ, -- ჲაღუ̂ ე̄სერ ჟახად ა̈მირანუ ათჟა̈ხხ ი ისგთექა ქა̄ნჴეს, ეჩქა ესერ ლიცი ბედიშუ ლა̈სუ̂.-- ალასი̄ ესერ მა̄მა ხაყა. ჲაღუ̂ ე̄სერ ჟახად ა̈მირანუ ათჟა̈ხხ ი ჩი̄მი მჷნწირუ ლა̈სუ̂, მარე შომუ̂ა̈̄ჲ ესერ სემი ქრისდე̄ თა̈̄სდუ̂ებ ჩაკუშას, ეჩქა ესერ გიმუ ათძგუ̂ება! -- ლა̈̄ქუ̂ინ ჯგჷრა̈̄გდ. (10) -- ამჟი̄ნუ ესერ ლა̈სუ̂, ჲაღო! -- ლა̈̄ქუ̂ინხ ჩიემ. ჟ'ანპირსდეხ ი ა̈მირან ათჟა̈ხხ ჟახად.</p>
      <p>ჯგჷრა̈̄გდ ჰაკუ̂ა̈ნ ოხტა̄ბე, მჷქემთა̄რინგზელდ ხანგა̈რ ხაშჩუქუ̂რე ი უჟდ უჟ ლახუ̂ე̄მ. ჟ'ა̈ნკიდხ ალა ამეჩუ̄ნ ი ამანი წყაროჟი̄ნ ჩუ̂ესგეხ. აშხუ̂ ნა̈ბუზს ახა̄სდ მიჩა წყაროს ლა̈თხუ̂ჲარხა̈ნ [ამან] ი ჟ'ა̈ხბა̈გუ̂ ამჩუ̄ნ (15) ალა̄, ბეფშუ̂. ამნე̄მ ჟ'ა̈ნკიდ ი ჩუ̂ესჩიხნე ლა̈ნკუთხაჩუ̄ნ ი ა̈გით' ა̄ნჴიდ. ა̈გის მიჩა ხეხუ̂ს ჩაფლა̈რ ი ზეთჴარა̈ლ ათკჷდჷ̄რუ̂ნე ი მიჩა ხეხუ̂ს სგო̄თშყა̈დ კალთა̈ჲთე̄სგა ალა̄, ბეფშუ̂.-- ოჲ, ლჷკჩე̄უ̂ ესერ ლი მიჩა ბედ, ალა ესერ ლი მიჩა ბედ, ალა ესერ მიჩა უ̂ისიბიშ ი ბა̈დრი მუჰე̄ნი ხე̄რი.</p>
      <p>(20) აშხუ̂ ლადეღ მჷშკიდ და̈რჯელჲა̄ნა̈ ხეხუ̂ ლაჰჷნწა̈̄ლთე აჩა̈დ ი უ̂ისიბ ი ბა̈დრი ჰაკუ̂ნა̈რშუ̂ ეჩხა̈ნ-ამხა̈ნ ლახგე ა̈მირანს ლეჰე̄ნიდ. ა̈მირანდ ლა̈ჲკიდ ჟი მიჩა ხანგა̈რ ი ლოხცუხუ̂ნა̄ლე უ̂ისიბს ი ბა̈დრის ი კი̄ლ-კი̄ლდ აფიშგ ერქჷდა.-- ხოჩა̄მდუ ესერ ლაჲჰე̄ნე, ადო, ქ' ე̄სერ ა̈ნჴდენი ი გუ̂ალა̈ ლა̈̄ხი̄რშუ̂ (25) ოთხიპე ჩუ [თხუმ]! -- ალჲარე დიდ ხა̈̄ქუ̂ინ.</p>
      <p>ლა̈ჲრა̄გე ი ხუ̂ა̈ჲ მა̄მა ი ჟი̄დ ლა̈ჲცხუ̂ეპ ხანგა̈რ ი აჯაღჷდ ლოხცუხუ̂ნა̄ლე.</p>
      <p>ალჲა̈რ შიშდ კი̄ლ-კი̄ლდჷდ აფიშგ. ალჲარე დიდ ლიტე̄უ̂ე̄დ ოხბინე გუ̂ალხა̈ნქა: -- ალას ესერ მიჩა ბოფშა̈რს, იმუ̂ა̄ლე ესერ ა̈მირანო̄ლ ა̈რი ეჯ' ე̄სერი̄ დეშ ლოხბა̈დუ̂ი, ადო ჯ' ე̄სერ ჰამა ხობდა̈უ̂ი (30) მიჩა უ̂ისიბს ი ბა̈დრის ამჟი̄ნ ლიჩუ̂მეს?-- ო̄, ათხად ა̈მირანო̄ლ ხუ̂ა̈სუ̂ ღო მარე ათხე მა̄მა მჷრე̄სგ ხუ̂ი ადო!</p>
      <p>ალა ჰამუ̂ა̈̄ჲ ქა ხასჷმდა ალ ზურა̄ლს, ლა̈̄ხი̄რ ჩუ̂ადკუ̂ა̈რ ი ქა̄ნსკინე გუ̂ალხა̈ნქა ი ქა ა̈თცხო̄რპა̈̄ნ ა̈მირანს ლაყხა̄ლს: (35) -- ლჷკჩე̄უ̂ ესერ ლი მიჩა ბედ, ჯ' ე̄სერ მიჩა უ̂ისიბიშ ი ბა̈დრი̄ მე̄სმე მუხუ̂ბე ხე̄რი!</p>
      <p>ალჲა̈რ, სემი ჭყჷნტა̈რ, მა̈გ უშხუ̂იდ ა̈ნჷრდა̄ლა̈̄ნხ ი ლა̈შდრა̄ლთე ლახ ღჷრდახ, მინე ლაცლას ჩი̄ს ჟი ხა̈წრახ. ალჲარე მუს, ამანს <pb n="93"/> ეშხუ თე მა̄მ ხეყა̈̄ნდა ი აშხუ̂ ლადეღ ა̈მირან ლა̈ხჭუ̂ედდა მიჩა ლახუ̂ბას:-- მიშგუ ლახუ̂ბა, ალა მა̈ჲ ი̄რა̄, გუ̂იშგუ̂ეჲ ბაბას ეშხუ თე მა̄მა ხაყა? დო ლეჭუ̂დიე̄ლდ ი ღო ლაშა̈დ ჰე̄მა ხე̄რა, ლა̈ლშედნიდ იმუ̂ა̄ლას. (5) -- მა̈დილ ჯე̄რა ი ნო̄სა ლა̈ხჭუ̂ედდე̄დ, დო̄სამა გუ̂ა̈ყრის, ეჯა ხოლა გუ̂ი̄მი მა̄რე ლი. -- უ̂ისიბდ ი ბა̈დრიდ ხა̈̄ქუ̂ინხ.-- დაგრ' ე̄ მეხლი, ეჩქა̄ი ქა ლოხჭუ̂ედნი, ჲაღო, ბა̄ზი ნა̈ბუზს.</p>
      <p>ნა̈ბუზს ამან აგით' ე̄რ ანჴა̈დ, ა̈მირან ლა̈ხჭუ̂ედდა:-- ბაბა, ხიად, აშხუ̂ მჷრა̈̄მ ჯეჭუ̂დიე̄ლ ი ა̈მცუ̂ი̄დ ნო̄სა. (10) -- იმ ესერ, ბაბა̈̄ ლადეღ მიჩ? -- ამანდ ხა̈̄ქუ̂ინ.-- იმ-ი̄ აშხუ̂ხა̈ნი თე მა̄მა მირ ჯაყა ი ამი̄ ლიცხრე მაკუჩ, იმშა ტა̈რუ ჯა̈̄ცეს.</p>
      <p>ა̈ნგუ̄ნდა̈̄ნ ალა̄, ამან, ჟი ი ოდემ ჩიქად ჩუ არტყუ̂ეჲდა, ეჩქად ჩუ მირ ლა̄ტა̈ხ გუ̂ი. (15) -- ოჰო ესერ, მიჩა მალატ ხუ̂ა̈ჲდ ხაჯო̄ნა, ადო ამი̄ ლი̄ქუ̂ი̄სგ ესერ და̈̄ს მოშ ხობდაუ̂ა მიჩა̈შდ.-- ბაბა, ხიად, ალა იმნა̈რ ჯამჯა̄რა̈უ̂, ლაშა̈დ ჰე̄მა ხე̄რა, ღო ნო̄თაუ̂ ლა̈ლშა̈დდ მა ი ეჯღა ჯეჭუ̂დიე̄ლ მი.-- ჲაღო, ბაბას ისგუ̂ეჲ მა̈ზიგ, ლახე ამჟი̄ნ გუ ჯა̄რხ ამი̄ ლიცხრედ, (20) ათხე ქა̈̄ჯი̄მბუ̂ნე: მი მაგდჷნდა და̈̄უ̂ა̈ ზექ, ხეკუ̂ეს ერე ა̈მგე̄ნს ეშდჲერუ ჴა̈ლ ხორეუ̂ ი, ლახე დეშ ოთჷგ, თე მა̄დდა ლეჭი̄რხი უ̂ა̈ლისგა.-- მე̄უ̂არ ლჷმჲედ ლა̈სუ̂ა ღო ეჯა? -- ლა̈ხჭუ̂ედდა ა̈მირან.-- ეჯა ეჯჟი ლჷმჲედ ლა̈სუ̂, ერე გუ̂იშგუ̂ეჲ მურყუ̂ამ სგუ̂ებინ დოლებში̄რა ერ ა̈რი, ეჩას ჟიქა̄ნქა აკუ̂ა̄ნა ი მე̄რმახა̈ნ ჟი ირმეჲდა.</p>
      <p>(25) აჩა̈დხ ალჲა̈რ ქა ი ადკუ̂ა̈რ უ̂ისიბდ ი ნე̄სგა მურყუ̂ამს ხაჴიდ. ადკუ̂ა̈რ ბა̈დრიდ ი შდულუ̂ა̈რმჷყისგა ხაჴიდ. ადკუ̂ა̈რ ა̈მირანდ ი ქა̄დკუ̂ა̈რ ჟიქა̄ნქა ი მე̄რმახა̈ნ ჟ'ანჷრმე. სგა̄ჩა̈დხ ქორთე ი ხა̈̄ქუ̂ინხ ამანს:-- ბაბა, ალა-ი-ალა მა̈გ ჩუ ჩუ̂ემინდ-ა́, სი მა̈̄ჲ ნე̄ქა. სერ იმ იჩოდა, ჲაღო, ეჯა ნე̄ქა! (30) -- იმ-ი̄ გუ̂იშგუ̂ეჲ მურყუ̂ამს ბარჯს ხა̈ძგრიდა ი ლეჟა̈̄ მუხუ̂ირს ლექუ̂ა̄უ̂ ხა̈ჩოდა ი ლექუ̂ა̈̄შს -- ლეჟა̄უ̂.</p>
      <p>აჩა̈დხ ალჲა̈რ ქა ი ხაძგერ უ̂ისიბდ ბარჯ ი ჟი ლაჲქუთნე. ხაძგერ ბა̈დრიდ ბარჯ ი ჟი ლაჲსიპნე. ხაძგერ ა̈მირანდ ი ლექუ̂ა̈̄ მუხუ̂ირ ლეჟა̄უ̂ ხაყერ ი ლეჟა̈̄შ -- ლექუ̂ა̄უ̂. სგა̄ჩა̈დხ ალჲა̈რ ი ქა ხა̈̄ქუ̂ინხ (35) მინე ბაბას.-- სერ იმ ჩი̄ს იჩოდა? -- ლა̈ხჭუ̂ედდახ მინე ბაბას.</p>
      <p><pb n="94"/> -- იმ-ი̄ მიშგუ̂ა ცჴემა̈დს ჟი იბუ̄წა ი ჴარჴჩუ̄ნ იყა̈რდა ი ცხუ̂ი̄მი ნა̈კუ̂შუ̂ა̈რს ჟი ტჷხა ჴარჴჟი̄ნ.</p>
      <p>აჩა̈დხ ალჲა̈რ ქა̈̄მთე, ლა̈ხკუ̂ა̈ჰ უ̂ისიბ ი დეშ ა̈ნბუ̄წე. ლა̈ხკუ̂ა̈ჰ ბა̈დრი ი ისგთეჟი̄ნ ა̈ნბუ̄წე. ლა̈ხკუ̂ა̈ჰ ა̈მირან ი ჟ'ა̈ნბუ̄წე ი იყერ ჴარჴჩუ̄ნ (5) ი ცხუ̂ი̄მი ნა̈კუ̂შუ̂ა̈რ ჟ'ა̈ნტიხ ჴარჴჟი̄ნ. სგა̄ჩა̈დხ ალჲა̈რ ქორთე ი ხა̈̄ქუ̂ინხ მინე ბაბას:-- ბაბა, სი მა̈̄ჲ ქა ნე̄ქა, ეჯა მა̈გ ჩუ ჩუ̂ემინდ ი სერ იმ იჩოდა, ეჯა ნე̄ქა!-- ო̄, ბაბას ისგუ̂ეჲ მა̈ზიგ, ალას-ი-ალას ეჯა დე̄მგუ̂აშუ̂ იჩოდა, (10) მარე აშ აჯკუ̂იჰა̄ლინ ი ათხე იმედ მა̄რ, ერე ეჩი̄ მეხუ̂იად ჩუ ჯაყახ. ათხე ეჩი̄ ლა̈ზგასი̄ ქა ლაჯთუ̂ე̄ნნე ი ეჩხა̄უ̂ იმუ̂ა̈̄ჲჟი̄ნ ხაკუჩ ლი̄ზი, ეჩასი̄ ქა ჯა̈̄ქუ̂ნინე: სგა̈ჲ ლა̈ჰყედნედ, ჲაღო, ათხე სემი ციცუ̂ი თხუ̂იმ, ეშხუ კუპრ წელი ნასა̈̄ნუ̂ ი ეშხუ ფუთ ფა̈ტუ̂. ეჯა ლადაღშუ̂ ჩიგარ ჴა̈ნს იტყბე სა̈დილდ ი სგა̈ჲ ციცუ̂ი თხუ̂იმს სგა̄თკუ̂ა̄ნედ, ეჩქა ეჯა (15) კერეტა̈ნს ხესგუ̂რი ჟი ი ჲელჲა̈-მჷლა̈მს ქა ფუშდე ი ეჯჟი̄ნ ჯეზა̈ზხ ქა. წელი ნასა̈̄ნუ̂ სგა ლახბიდდ ი ეჩნოუ̂შ სგა ლახდიგედ ჲელჲა̈-მჷლა̈მს, ფა̈ტუ̂ ჩუ̂ესშიდდ კერეტა̈ნს ი ეჯა ეჩი̄ ლანკუ̂ილს ლახსიდ ი სგა̈ჲ ერუ̂ა̈̄ჲ მოშ ა̈ხწინიდ, ეჩნოუ̂შ ი̄რი.</p>
      <p>ალჲა̈რ ა̈ნმა̄რა̈̄ნხ ეჩხაუ̂ ლა̄ზდ ი მინე ბაბად მა̈̄ჲ ქა ლოხუ̂თუ̂ე̄ნ, ეჯა (20) მა̈გ შჷნ ლა̈ჲყედნეხ.</p>
      <p>ესღრიხ, ესღრიხ ალჲა̈რ ი ჟი ა̈თლაკხ ალ და̈̄უ̂ა̈ ქორს. ლოხცი̄რუ̂ეხ სგაჲ, ალას ჴა̈ნ სგა ხოხლა ლემესგდ ლატყბას. ათფუ̈შუ̂დ უ̂ისიბდ ციცუ̂ი თხუ̂იმ ი ლაგა̈̄გის ხაჴიდ. ათფუ̈შუ̂დ ბა̈დრიდ ი სგა ლოხქიფ ლაგა̈̄გის. ათფუ̈შუ̂დ ა̈მირანდ ი გუ̂ამა̈რისგა ხაჴიდ. ჟი ლა̄პა̈რ (25) ალა̄, და̈̄უ̂, ი კერეტა̈ნს ჟი ლახსგურდა ი ჲელჲა̈-მჷლა̈მ ქა ხოფიშუ̂დ, ეჯჟი̄ნ ყო̄რქა ანღრი. უ̂ისიბდ ი ბა̈დრიდ ალას ერ თე ლახრეკხ, შიშდ ჩუ̂ა̈დი̄ტუ̂დახ ი იმთე დო აჩა̈დხ, ა̈მირანდ დე̄სამა ა̈ნმეჴრე.</p>
      <p>ა̈მირანდ ეშხუ კუპრ წელი ნასა̈̄ნუ̂ სგა ლახბიდ ი ჲელჲა̈-მჷლა̈მ შიშდ სგა ლახდიგ. ფა̈ტუ̂ კერეტა̈ნს ესუ̂შიდ ი მიჯნე̄მდ და̈̄უ̂ს ხაფხეჭ (30) სგა ი იბჷრგიე̄ლხ, იბჷრგიე̄ლხ ი ჩუ̂ა̈ნდე ა̈მირანდ და̈̄უ̂. ალას ეშდჲერუ თხუ̂იმ ხაყა ი ლახა̄დ ალ თხუმრე ლაჭკუ̂რას ა̈მირან ი ეშდეშხუ თხუ̂იმ ერ ქა̄ხქუ̂იც, ეჩქა ხა̈̄ქუ̂ინ ა̈მირანს და̈̄უ̂დ:-- ხა̈დურდ ტუ̂იბისგა მუბუ̄ნყუ̂ლეუ̂იდ ესერ ნო̄უ̂ ანგიბ ჟი ი მიჩა ბაბა̈̄ თე ესერ სუ̂ეტს ხაშკა̄და, ჟი̄უ̂ ესერ ა̈ნკიდ ი სგა̄უ̂ ლოხგე ი ეჩქ' (35) ე̄სერ მიჩა პლატკულუ ლახჭემ ი ხოტურფილი̄ ესერ ლა̈ხტეხნი.-- აი სი ნაჴე̄ცურა, ეჩას-ი-ეჩას ჩი̄ს ჩუ ხუ̂იჩო ი სიი ჩუ̂აჯდაგრი.</p>
      <p>ა̈მირანდ ალ და̈̄უ̂ს თხუმა̈რ მა̈გ ქა̄ხჭკუ̂ერ ი ჩუ̂ადგა̈რ.</p>
      <p><pb n="95"/> და̈̄უ̂ა̈ ლჷდგარუნღონ უ̂ისიბ ი ბა̈დრი̄ ქა̄ნჴა̈დხ ა̈მირანიშთექა. სგა̄ჩა̈დხ ქორთე, ჟ'ა̈ნთხეხ მინე ბაბა̈̄ თე, სუ̂ეტს ხეშკა̄და̈̄ნ, ქა̄ხტყიცხ ალა ი ამჷნქა, იმუ̂ა̈̄ჲ მოშ ახწინდახ, ა̈ნკიდხ მა̈გ და̈̄უ̂ა̈ ქონა̈ბ ი ადჲეხ მინე ა̈გითე. ლახგეხ მინე ბაბას მიჩა თე ი პლატკულ ლახჭემხ ი ალას (5) იმუ̂ა̈̄ჲჟი̄ნ მა̈̄ნკუ̂ი ხა̄დდა თე, ათხეჲ ეჩთა̄ნ თე ლა̈ხზუ̂ა̈ბ. ა̈მირანდ ი მიჩა ლახუ̂ბად ხუ̂ა̈ჲ მა̄მა ა̈დრა̄გეხ ა̈გის ი შიშდ აჩა̈დხ ლაჭბუგა̄ლთე.</p>
      <p>ესღრიხ აშხუ̂ ლადეღ შუკუ̂ს ი აშხუ̂ ა̈გის სემი გუ̂ელჲა̈რშაპა̈რ ლახხუ̂ი̄დხ? ა̈მირანდ ხა̈̄ქუ̂ინ:-- ქა̄უ̂ ესერ ლოხქა̈̄ბხ! (10) -- მინდუ ესერ ლოხქა̈̄ბხ!</p>
      <p>ალჲა̈რდ ქა და̈̄რდ ლოხქა̈̄ბხ უშხუ̂ა̄რ ი გუ̂ელჲა̈რშა̈პდ ჩუ̂ადურტყუ̂ე ა̈მირან.</p>
      <p>გუ̂ელჲა̈რშაპა̈რ ა̈გითე ერ აჩა̈დხ, ეშხუ გუ̂ელჲა̈რშა̈პ, ხედუ̂ა̈̄ჲდ ა̈მირან ადურტყუ̂ე, ლეგდ ა̈დჷრდა ი ქა̈̄დბე̄ლა̈̄ნ ეჯჟი̄ნ, ერე ბეჭკუ̂ნი (15) ჩუ. მიჩა დიდ ლიჭუ̂დი ლოხბინე ი ხეჭუ̂დია̄ლ:-- ხოწუ̂ახ ესერ ჲა̈რ ეშ?-- და̈̄რ ესერ, სემი მე̄რო̄ლა̈რ ესერ ლახხუ̂იე̄ნახ ი ქ' ე̄სერ მა̄დ ლოხქა̄ბახ ი ეშხუ̂ი̄ლ ესერ ჩოთურტყუ̂ა.-- უჲ, მიჩა ცოდჷლდ ესერ, ეჯ' ე̄სერ ა̈მირანო̄ლ ესერ იზელა̈̄ლ (20) ი დოუ̂ ესერ ეჯა ესა ლა̈სუ̂!</p>
      <p>ამი̄ დი ხოჭუ̂დი ი ხეჴჷ̄რა̈̄ლ: -- ერუ̂ა̈̄ჲ ესერ ბედნიე̄რ სგუ̂ეჯი, ჲედ ესერ სგუ̂ებნაუ ანსგუ̂ეჯდა ი ჲედ უ̂ეშგმაუ̂.</p>
      <p>გუ̂ელჲა̈რშა̈პდ ერ ა̈მირან ჩუ̂ადურტყუ̂ე, უ̂ისიბ ი ბა̈დრი უ̂ეშგინ ა̈თჭა̈მხ ი ლაჴუ̂რაჟი̄ნ ხოჰუ̂ნა̈რდახ ლიჭუ̂დის. უ̂ისიბდ ლახტუ̂ი̄ლ ლაჴუ̂რაისგა:</p>
      <p>(25) "ა̈მირან, კალა̈მ-ჩალა̈მსა, ჰაუ̂ ჰალა̈გსა,ბა̈დრს, უ̂ისიბსა მოკლე ხანგა̈რ ჩეგებსა".</p>
      <p>ლა̈ხშყა̈დ ეჩქა ა̈მირანს ეჯ' ე̄, მიჩ ერ ხანგა̈რ ხა̈̄ბჷდა ი ჟი ლა̈ჲცხუ̂ეპ, გუ̂ელჲა̈რშა̈პი ჴა̈დ ბჷლა̈ჲდ ადგენე ი ქა̄ნჴა̈დ ქა̄მენჩუ̄ნ; ქა̄ნჴა̈დ ქა̈̄მთე ი ამეჩუ̄ნ მიჩა ლახუ̂ბა, უ̂ისიბ ი ბა̈დრი, ჩუ̂ესხუ̂ი̄დხ ი მა̈ხიადშუ̂ (30) ლიგუ̂ნი ა̈დბინეხ. ანღრიხ ალჲა̈რ შუკუ̂ჟი̄ნ ი აშხუ̂ ა̈გის ლა̈ლფჷრაჟი̄ნ ო̄შთხუ̂ კუ̂ინჩჷლდა̈რ ხა̄გდახ. სემი ჩუ იზობდახ [კაკლა̈რს] ი ეშხუ ჩუქუ̂ა̄ნთე შჷდა.-- იმღ' ე̄სერ ჩუ დო̄მა იზბი ი იმნა̈რ ესერ შჷდე ჩუქუ̂ა̄ნთე? -- ლა̈ხჭუ̂ედდახ კუ̂ინჩჷლდა̈რ.</p>
      <p><pb n="96"/> -- ეჯღ' ე̄სერ, ერე მჷხა̈რ ესერ ალ მეზგე ლა̈ლფჷრას დე̄მის ოხუ̂დე̄სგნე ი ჰა̄უ̂და̈რ ესერ ი̄რა ი ეჩქ' ე̄სერ მიჩ შჷნ ხეღუ̂ე̄ნი ლეზუ̂ებ ი მინს -- მა̄მა.-- ატკჷდა̄უ̂ ესერ, იმჟი̄ნ ესერ მირ ა̈ჩრი̄თანე, ჰა, უ̂იჩმა̈ჩია̄ნ ნანუ̄ლ! (5) -- ხა̈̄ქუ̂ინ აშხუ̂ემ.-- იმჟ' ესერ მირ ა̈ჩრი̄ბანე, ჰა, ქეთმათნია̄ნ ნანუ̄ლ! -- მე̄რმე̄მდ ხა̈̄ქუ̂ინ.-- იმჟი̄ნ ესერ მირ ა̈ბრი̄წანე, ჰა, ძუღუ̂ა ეჩხა̈ნ ნანუ̄ლ! -- მე̄სმე̄მდ ხა̈̄ქუ̂ინ.</p>
      <p>(10) უ̂ისიბ გუდმეცა̈ლ ლა̈სუ̂ ი ჩუ̂ა̈დქიზა̈̄ნ. ქა ხასჷმდა, კუ̂ინჩრე გა̈რგლა ჟ'ა̈ნმეჴრე.-- მა̈ჲ ესერ ათჩო̄ნა? -- ა̈მირან ლა̈ხჭუ̂ედდა.-- დე̄სამა ესერ.-- ჯა̄უ̂ ათდაგრა, ქა მო̄დ ხა̈̄ქუ̂ას, იმნა̈რ ესერ ალქიზე̄ლი? (15) -- იმნა̈რ ესერ-ი ალ ლა̈ლფჷრაჟი̄ნ ესერ ო̄შთხუ̂ კუ̂ინჩჷლდა̈რ ხა̄გხ-ა, სემი ესერ ინკუ̂ლიხ კაკა̈ლს ი ეშხუ ჩუ შჷდე ჩუქუ̂ა̄ნთე.-- იმნა̈რ ესერ შჷდე ჩუქუ̂ა̄ნთე ი იმღ' ე̄სერ დო̄მა ინკუ̂ლი? -- ალჲა̈რ ესერ ხაყლეხ-ა, კუ̂ინჩჷლდა̈რ. -- ეჯღ' ე̄სერ, ერე მჷხა̈რ ესერ ჰა̄უ̂და̈რ ი̄რი ი მეზგე ესერ ლა̈ლფჷრას დე̄მის ოხუ̂დინე ქა ი ეჩქ' (20) ე̄სერ მიჩ შჷნ ხეღუ̂ე̄ნი ლენკუ̂ლი ი მინს -- მა̄მა. აშხუ̂ კუ̂ინჩს ესერ ხო̄ქუ̂ა, ერე "იმჟი̄ნ ესერ მირ ა̈ჩრი̄თანე, ჰა, უ̂იჩმა̈ჩია̄ნ ნანუ̄ლ!" მე̄რმას ესერ ხო̄ქუ̂ა, ერე "იმჟი ესერ ა̈ჩრი̄ბანე, ჰა, ქეთმათნია̄ნ ნანუ̄ლ!" მე̄სმა̄მ ესერ ხო̄ქუ̂ა: "იმჟი ესერ ა̈ბრი̄წანე, ჰა, ძუღუ̂' ე̄ჩხა̈ნ ნანუ̄ლ!"-- მინუ ლჷჭა̈თ ლიხ, ეჩჲარე ლაწა̈დთე მო̄დე აჩეხ, მა̈̄ღენუ̂ა̈̄ჲ ესერ (25) ამთა̄ნა̈რ ლიხ ეჯჲა̈რ! -- ა̈მირანდ ხა̈̄ქუ̂ინ.</p>
      <p>უ̂ისიბს ი ბა̈დრის მა̄დ ხონდახ ლი̄ზი, მარე ა̈მირანდ მა̄მა ლა̈ჲკაკლე, ოდე დო ა̈დჴერნე.</p>
      <p>ესღრიხ, ესღრიხ ი ჟი ა̈თლაკხ ალას-ა́, უ̂იჩმა̈ჩია̄ნ ნანუ̄ლს. ალა მურყუ̂მა̈ შდურქა ისგიდდა ი ლა̈ხჭუ̂ედდა ალჲა̈რს: -- იმაუ̂ მე̄ზი ესერ (30) ლიხ?-- იმაუ̂ ესერ ი ლა̈ჩი̄ჟა̄ლთე. -- ჲაღუ̂ ე̄სერ უ̂ისიბ ხე̄რი. -- უ̂ისიბს ესერ დე̄მ ა̈ჩი̄ჟე. -- ჲაღუ̂ ე̄სერ ბა̈დრი ხე̄რი. -- ბა̈დრისი ესერ დე̄მ ა̈ჩი̄ჟე. -- ჲაღუ̂ ე̄სერ ჯა ხე̄რი. -- ჯ' ე̄სერ ა̄დუ. ჟ'აჩა̈დხ ალჲა̈რ მა̈გ სემი მურყუ̂ამთე ი ნანუ̄ლდ ხა̈̄ქუ̂ინ ა̈მირანს: "ეჩი̄ ქრისდე̄ თა̈სდუ̂ებ ქა̄უ̂ (35) ლახუ̂ე̄მ, ერე მიჩა̈შხა̈ნქა ქა დო̄მთე აჩეს, ღუ̂ ე̄სერ ჩუ̂აგუ̂ა̈̄უ̂ი, ადო ღო დე̄მა". ა̈მირანდ ქა ლახუ̂ე̄მ თა̈̄სდუ̂ებ. ამ ლე̄თ ჩუ̂არდახ ი მე̄რმა ლადეღ ქო̄თჩა̈დ ი მა̄მა ადჷ̄გა̈̄ნ ი თა̈̄სდუ̂ები ჩუ̂აკუ̂იშ. ესღრიხ, ესღრიხ <pb n="97"/> ი ქეთმათნია̄ნ ნანუ̄ლს ა̈თლაკხ. ალა მურყუ̂მა̈ შდურქა ისგიდდა ი ლა̈ხჭუ̂ედდა:-- იმაუ̂ მე̄ზი ესერ ლიხ?-- იმაუ̂ ესერ ი ლა̈ჩი̄ჟა̄ლთე. -- ა̈მირანდ ხა̈̄ქუ̂ინ. (5) -- ჲაღუ̂ ე̄სერ უ̂ისიბ ხე̄რი. -- უ̂ისიბს ესერ დე̄მ ა̈ჩი̄ჟე. -- ჲაღუ̂ ე̄სერ ბა̈დრი ხე̄რი. -- ბა̈დრისი ესერ დე̄მ ა̈ჩი̄ჟე. -- ჲაღუ̂ ე̄სერ ჯა ხე̄რი.-- ჯ' ე̄სერ ა̄დუ.</p>
      <p>ალჲა̈რ ჟ'აჩა̈დხ მურყუ̂ამთე[ჟი̄ნ] ი ნანუ̄ლდ ქრისდე̄ თა̈̄სდუ̂ებ ხაშგუ̂მინ, ერე "მიჩა̈შხა̈ნქა ესერ ქა ჰე̄მთე აჩეს!" ა̈მირანდ ქა ლახუ̂ე̄მ (10) თა̈̄სუ̂დებ.</p>
      <p>მე̄რმა ლადეღ ქა ლიჴედ ხეკუ̂ა̈დ მურყუ̂ამხა̈ნქა. ანსინჯუ̂ეხ ქა ი</p>
      <p>ალ მურყუ̂ამს სამ ორტკეცდ ხეცხა̈პ ქა გირკიდ, ჰე̄სა მებუ̈̄ლ ჩუ̂არდა ქუ̂ეყანაჟი̄ნ.-- ხოჩდახ ესერ იმე̄ ეშ მიჩა̈შჷნქა? -- ნანუ̄ლ ლა̈ხჭუ̂ედდა. (15) -- დე̄მ' ე̄სერ. -- ალჲა̈რდ ხა̈̄ქუ̂ინხ.-- ა̄დუ̂ ე̄სერ მჷრე̄სგ, ადო ალ' ე̄სერ-ა́, მა̈̄ჲ გირკიდ ხაცხიპხ, ალ' ე̄სერ მიჩა უდილ უ̂იჩმა̈ჩია̄ნ ნანუ̄ლა̈ ნაზჷზ ლიხ-ა́, მა̈̄ჲ გირკიდ ხაცხიპხ მურყუ̂ამს.</p>
      <p>ანსკინე ქა მურყუ̂ამხა̈ნქა უ̂ისიბდ ი ეშხუ ორტკეც ჟ'ანხუ̂იტ ი ჯაჲ (20) ჩუ̂ა̈ნნა̈ხხ. ანსკინე ბა̈დრიდ ი ეშხუ ორტკეც ჟ'ანხუ̂იტ ი ჯაი ჩუ̂ა̈ნნა̈ხხ. ანსკინე ა̈მირანდ ი ეშხუ ორტკეც ამნე̄მდ ანხუ̂იტ ი ჯაი ქო̄ხუ̂სა̈დ. ლახა̄დ ა̈მირან ლა̈თიშს ი ქა̈̄ნთიშ უჯა̈რხა̈ნქა უ̂ისიბ ი ბა̈დრი, ესბა̈ც ჟიბაუ̂ ნანუ̄ლს:-- მა̈დილუ ესერ ხე̄რი, ლა̈ხშა̈დუ მა ი ალჲარე ნასე̄ლუ̂უნ ჟაგა̈რუ (25) მა ლახუ̂ე̄მ!-- ო̄, ეშ ესერ სა̈ხ მა̄მა ლახღუ̂ა!... მარე ამნე̄მ ლა̈კუ̂ცა̈̄ნი̄ლ ოხკუ̂ა̈რ მურყუ̂ამხა̈ნჩუ̄ნ. ა̈მირანდ ქა ლახჭემ უ̂ისიბს ი ბა̈დრის ი ალჲა̈რ ჟ'ანსე̄ლუ̂ა̄ლე. ათხე ა̈მირანს ძუღუ̂ა ეჩხა̈ნ ნანუ̄ლა̈შთე ლი̄ზი ხაკუჩ. ალას უ̂ისიბ ი ბა̈დრი დე̄მ იჩოხ, მარე ა̈მირან ეში̄ დე̄მ იჟუ̂მე ლი̄ზის. (30) უ̂ისიბდ ი ბა̈დრიდ ხა̈̄ქუ̂ინხ, ერე-- ჲაღო ესერ, ხოლა̄მდ ჰე მო̄მა ხაბჟა, ღო მინ ესერ ა̈გითე̄უ̂ აფიშუ̂დ.-- ა̈გით' ე̄სერ მა̈ხიადა̈̄რ ჰ' ე̄სერ ხოცხახ ა̈მირანდ ხა̈̄ქუ̂ინ.</p>
      <p>უ̂ისიბ ი ბა̈დრი ქა̈̄თყახა̈̄ნხ ა̈მირანს ი ა̈გითე აჩა̈დხ. ა̈მირანდ ლა̈ჲბინე (35) ლი̄ზი ი აშხუ̂ ა̈გის მინდუ̂ერისგა ჩუ ლუზუ̂ერ ლიხ ჯა̈რ ი ალ ჯა̈რისგა ხეჩდა ეშხუ ეჯჟი̄ნ კჷ̄ლთხი, ერე ალ ჯარისგა ჩი̄ს ჟი ხოსა̈რ ნაკლათხან. ლა̈ჲჭუ̂ედდა ა̈მირან ალ მა̄რე̄მიშს ი ხა̈̄ქუ̂ინხ, ერე <pb n="98"/> "ალ' ე̄სერ ჰა̈ნდრა̈̄ლები გეზალ ლი -- ჯინჯიქ". ქა̄ჩა̈დ ა̈მირან ალ მა̄რათექა ი ალ მა̄რე შიშდ ლა̈ხჭუ̂ედდა: -- იმ' ე̄სერ ხოჩდა?-- იმ' ე̄სერ ი ა̈მირანიშმჷყ. -- ა̈მირანდ ხა̈̄ქუ̂ინ.-- მა̈ჲ ესერ ხაზნა ღო ა̈მირანს? (5) -- მა̈ჲ ესერ-ი მიჩა ცჴემა̈დს ესერ ჟი იბუ̄წე ი ჴარჴჩუ̄ნ იყერ ი ცხუ̂ი̄მი ნა̈კუ̂შუ̂ა̈რს [ესერ] ყიაჟი̄ნ ჟი ტჷხე.</p>
      <p>ამნე̄მ ჟი ლა̈ჲბუ̄წე ა̈მირანი ცჴემა̈დ, ჩუ იყერ ჴარჴჩუ̄ნ ი ცხუ̂ი̄მი ნა̈კუ̂შუ̂ა̈რ ჟი ა̈ნტიხ ყიაჟი̄ნ.-- სერ ესერ იმ იჩო-ი́? (10) -- სერ ესერ იმ-ი́ ამეჩუ̄ნ მა̈̄ჲ მა̄რე ჩუ̂ა̈რი, ალამა̈გ მა̄რე ესერ ლახე აშხუ̂ თუ̂ეს იმა̄ჯუნიხ გურნა̈ლს ა̈მირანი გუ̂ამა̈რთეჟი̄ნ, ეჩას ესერ ჩი̄ს ქა შჷდე გა̈ნთე.-- ალას ესერ ჯაი ჩუ იჩო.</p>
      <p>ლახა̄რუნე ალ ხა̈ლხ ბაჩრე ლამა̄ჯას ი, აშხუ̂ თუ̂ეს მა̈̄ჲ მოშ ა̈ნმა̄ჯეხ, (15) მა̈გ ჟ'ოთთილხ ტა̈ნჟი̄ნ. ალა ოდემ ჩიქა გა̈ნთე შჷდა, ეჩქად ა̈მირანდ ხა̈̄ქუ̂ინ: "ჩუ̄უ̂ ესერ ესღელდა, ეჯ' ე̄სერ მიჩა ლა̈კუ̂ჰა̄ლუ̂ნა ბა̈ჩს ჟი̄დ იქმე". ა̈ნკიდ ა̈მირანდ მიჩა ლა̈კუ̂ჰა̄ლუ̂ნა ბა̈ჩ ი ჟ'ესუ̂თილ გუ̂ამა̈რჟი̄ნ. ალ მა̄რე ალ ბა̈ჩს დეშ ოთგა̈ჭ ი ხა̈̄ქუ̂ინ, ერე-- ჟი̄უ̂ ესერ ოხუ̂კიდხ, ადო ქუ̂ინ ესერ ხო̄ზი. (20) -- ო̄, დეშ ესერ ოთღორუ̂აჲა? ა̈მირან ესერ ჯა ლი ღო.-- მიჩა̈შდ ესერ ჩოთღორუ̂ა, მარე მიჩა ბაბას, ჰა̈ნდრა̈̄ლებს ესერ დეშ ოთღორუ̂ი სერთხი.-- ჯა̄უ̂ ლჷჭა̈თ ლი, მო̄დ ესერ აჩეს ეჩხა̄უ̂, მა̈̄ღენუ̂ა̈̄ჲ ესერ ამკა̈ლი ჰა̈ნდრა̈̄ლებ ლი.</p>
      <p>(25) ესღრი, ესღრი ა̈მირან ი აშხუ̂ ა̈გის ეშდჲერუ უ̄ღუ̂ა ჴანა̈რ ხო̄ბხ სა̈უ̂ჩა̈უ̂დ. ამე̄სგა ჩუ̂აყუ̂რე ეშხუ მა̄რე, ჭიშხ ქა̄მენჩუ̄ნ ხორი, ი ეშ ოხთჷრი ი აშხუ̂ არშინს გიმს ქუცე.-- ჲა̈რ ესერ ლი ალა̄, ამე̄სგა მეყუ̂რე? -- ა̈მირან ლა̈ხჭუ̂ედდა.-- ალ' ე̄სერ ჰა̈ნდრა̈̄ლებ, ლეგდ ესერ ალჷრდე̄ლი დაგრან ესერ (30) ხაყლუ̄ნი ი ჩუ̂ ესერ ლახე ა̈დდაგრი, ეჩქა ესერ სგა და̈̄რ მოშ ლჷმდა̈̄სგუ̂ინ სა̈უ̂ჩა̈უ̂თე̄სგა ი ხაყუ̂ლი̄ნნა ესერ ლჷდგარუნღო უშდღუ̂ად ლისედდ ი ათხ' ე̄სერ მიჩაუ̂შ ა̈მჩედ სა̈უ̂ჩა̈უ̂თე̄სგა ი ლჷჲარდ იშდღუ̂ი.-- ალ' ე̄სერ მა̈ჲ ლ'ა̄, ჭიშხ ეშ ხოთრი?-- ალ' ე̄სერ მიჩ ათსედა ქა̄მენჩუ̄ნ ი დეშ ესერ ოთხუ̂ჲა სგა̈̄ნჩუ̄ნ (35) ი მე̄რმ' ე̄სერ და̈̄რ მოშ ხა̈წრე, ჰა̄უ̂ე სგა ჲა̈რდ მოშ ესდე სა̈უ̂ჩა̈უ̂თე̄სგა.</p>
      <p>ლოხუ̂რეკ ა̈მირანდ ცჴემდი გაფა ი სგო̄თკუ̂ა̈რ სა̈უ̂ჩა̈უ̂თე̄სგა.-- ჲა̈რ ესერ ლჷმა̈̄რ ალა̄, მიჩა ჭიშხი ამჟი̄ნ ჰალალდ მჷკედ? -- ლა̈ჲჭუ̂ედდა ჰა̈ნდრა̈̄ლებ.</p>
      <p><pb n="99"/> -- ალ' ე̄სერ ა̈მირან. -- ა̈მირანდ ესერ ჰე̄ჭო̄ლუ ლახწუ̂ე̄ნე.</p>
      <p>ა̈მირანდ ჟ'ა̈ნკიდ ჩე̄რხა ი ქა ლახწუ̂ე̄ნე. ჰა̈ნდრა̈̄ლებდ ლოხთჷლჷ̄რე ი ზუნა-ზუნად აფიშგ.-- ალ' ე̄სერ მა̄დ ლჷმა̈̄რე̄ლი ა̈მირანი ჰე̄ჭო̄ლ, ქა̄უ̂ ესერ ლახწუ̂ე̄ნე!</p>
      <p>(5) ა̈მირანდ ჯიჰრა̈̄ ტყენჷდ ლახწუ̂ე̄ნე. ჰა̈ნდრა̈̄ლებდ ლოხთჷლჷ̄რე სგა ი ზუნა-ზუნად აფიშგ.-- ალ' ე̄სერი̄ დე̄სა ლჷმა̄რე̄ლი ა̈მირანი ჰე̄ჭო̄ლ. ქა̄უ̂ ესერ ლახწუ̂ე̄ნე, მა̄მ ესერ ხოჭირ ეჯღა.</p>
      <p>ა̈მირანდ ქა ლახწუ̂ე̄ნე მიჩა ჰე̄ჭა. ჰა̈ნდრა̈̄ლებ სგა ლოხგუდირდა (10) ი ხა̈̄ქუ̂ინ: "ალ ქრისდე̄ თა̈̄სუ̂დებ ესერ მეკუ̂შე̄უ̂ ხა̄რ, ა̈მირან, ეშხუ ნიბა̄შნჷლ ესერ ათსედა, ეჯა ჟი მო̄დე ა̈ნუ̂ოჴრას!" აჩა̈დ ალა̄, ა̈მირან, ეჩი̄ ლათხე̄ლთე ი ჟი ა̈ნთხე ალა̄, ჰა̈ნდრა̈̄ლები ნიბა̈̄შნილ.</p>
      <p>აშხუ̂ ლადეღ აშხუ̂ ზუგუ̂ჟი̄ნ ჩუ სგურდახ ი ა̈მირანს ჩუ̂ა̈თუ̄ჟდა ამი̄ ღულა̈̄რჟი̄ნ. ამელექუ̂ა სემი გუ̂ელჲა̈რშაპა̈რ ანჴა̈დხ ი ალ ჭაბიკუ̂დ (15) ალჲა̈რს თხუმა̈რ უშხუ̂ა̄რ ლოხხჷპჷ̄რე, ჰაკუ̂და̈რ უშხუ̂ა̄რ ლოხცხჷპჷ̄რე ი ჟ'ესუ̂რეკ მეგა̈მჟი̄ნ. ჟ'ანჲა̈ცხ ა̈მირან ი ალ ჭაბიკუ̂ მუხუ̂ჭიდ ესხუ̂ი̄დ.-- იმნა̈რ ესერ ხუჭე? -- ლა̈ხჭუ̂ედდა ა̈მირან. -- დე̄მნა̈რ ესერ.-- ხადე̄ნ' ე̄სერ ჲა̈რ ამელექუ̂ა? -- და̈̄რ ესერ. სემი კიტუ̄ლა̈რ ესერ ა̈მჴედხ ი თხუმა̈რ ესერ უშხუ̂ა̄რდ ლოხხჷპჷ̄რა ი ჟ'ესუ̂რეკა მეგა̈მჟი̄ნ.</p>
      <p>(20) ა̈ნწუ̂ე̄ნე ა̈მირანდ ი გუ̂ელჲა̈რშაპა̈რდ ერ ადცხირე, ლახლო̄ნდა.-- ალას ესერ ჯა ჩოთურტყუ̂ა ი ალას-ა, მიჩა ლერდი ჭაბიკუ̂ს ესერ ჩოთდაგრა. ათხანეშ ესერ ლახე ალას ამჟი̄ნ ჴამშა ხუღუ̂ა, ჟ'ესერ ა̈ნცხემნე, ეჩქ' ე̄სერ მიჩ ჩუ დე̄მ ა̈თწინია? -- ა̈მირანდ ხა̈̄ქუ̂ინ: -- ათხ' ე̄სერ ლიცჴემდა̈̄ლუ ახა̄დხ, ქა̄უ̂ ესერ აჩა̈დ ი ნიშა̈ნუ ადგე!</p>
      <p>(25) ალ ჭაბიკუ̂ ნიშა̈ნ ლაგა̈მთე ერ ესღჷრდა, ა̈მირანდ უ̂ეშგინისგა ცჴემა̈დ ხაჴიდ ი ჩუ̂ადგა̈რ.</p>
      <p>ა̈მირანს ათხე სემი ქრისდე̄ თა̈̄სუ̂დებ ჩოთკუ̂ა̈შ ი მიჩა ლა̈გნა გიმდი ესუ̂ქა̈დ, ჟიბაუ̂იშ ჩუბაუ̂ ხეყა̈რ ი ჩუბაუ̂იშ -- ჟიბაუ̂ ი ჯაი̄ სგა̈̄თნახა̈̄ნ.</p>
    </body>
  </text>
</TEI>
