<?xml version='1.0' encoding='UTF-8'?>
<TEI>
  <teiHeader>
  <fileDesc>
   <titleStmt>
    <title xml:lang="sva">38. ვაშლა ი კამინჩირხა̈</title>
    <author>
     <name>
      <persName>
       <forename>Jost</forename>
       <surname>Gippert</surname>
      </persName>
     </name>
     <idno type="gnd" corresp="https://d-nb.info/gnd/109337409">109337409</idno>
    </author>
    <editor>
     <name>
      <persName>
       <forename>Tariel</forename>
       <surname>Putkaradze</surname>
      </persName>
     </name>
     <idno type="orcid" corresp="https://orcid.org/0000-0002-3946-000X">0000-0002-3946-000X</idno>
    </editor>
    <editor>
     <name>
      <persName>
       <forename>Nino</forename>
       <surname>Nakani</surname>
      </persName>
     </name>
    </editor>
    <editor>
     <name>
      <persName>
       <forename>Davit</forename>
       <surname>Pitskhelauri</surname>
      </persName>
     </name>
    </editor>
    <editor>
     <name>
      <persName>
       <forename>Malkhaz</forename>
       <surname>Dograshvili</surname>
      </persName>
     </name>
    </editor>
    <editor>
     <name>
      <persName>
       <forename>Ketevan</forename>
       <surname>Bakradze</surname>
      </persName>
     </name>
    </editor>
    <editor>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
     <idno type="gnd" corresp="https://d-nb.info/gnd/133557154">133557154</idno>
    </editor>
    <respStmt>
     <resp>Annotated according to the ATU system</resp>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
    </respStmt>
   </titleStmt>
   <publicationStmt>
    <publisher>
     <name key="gnd:4028557-1">Institute of Slavic and Caucasus Studies. Friedrich Schiller University Jena</name>
    </publisher>
    <pubPlace>
     <genName corresp="https://www.geonames.org/2895044/jena.html">Jena</genName>
    </pubPlace>
    <date>2024</date>
    <distributor>
     <addName>DFG project “Caucasian narratives in the discourse of comparative fairy tale research”</addName>
     <ref target="https://github.com/edadunashvili">Software und Texte</ref>
    </distributor>
    <availability>
     <p>
      <ref target="https://creativecommons.org/licenses/by/4.0/">CC BY</ref>
     </p>
    </availability>
   </publicationStmt>
   <sourceDesc>
    <bibl type="digitalSource">
     <ref target="https://titus.uni-frankfurt.de/texte/etca/cauc/svan/spto2/spto2.htm">TITUS</ref>
     <title xml:lang="kat">სვანური პროზაული ტექსტები. II ბალსქვემოური კილო. ტექსტები შეკრიბეს ა. დავითიანმა,  ვ. თოფურიამ და მ. ქალდანმა [Svanuri prozauli tekstebi,II: Balskvemouri kilo. tekstebi šekribes A. Davitianma, V. Topuriam da M. Kaldanma]</title>
     <author>
      <name>
       <persName>
        <forename>Ali</forename>
        <surname>Davitiani</surname>
       </persName>
      </name>
     </author>
     <author>
      <name>
       <persName>
        <forename>Varlam</forename>
        <surname>Topuria</surname>
       </persName>
      </name>
      <idno type="gnd" corresp="https://d-nb.info/gnd/103711473">103711473</idno>
     </author>
     <author>
      <name>
       <persName>
        <forename>Maksime</forename>
        <surname>Kaldani</surname>
       </persName>
      </name>
     </author>
     <pubPlace>თბილისი</pubPlace>
     <publisher>საქართველოს მეცნიერებათა აკადემიის გამომცემლობა</publisher>
     <date when="1957">1957</date>
    </bibl>
   </sourceDesc>
  </fileDesc>
  <profileDesc>
   <langUsage>
    <language ident="sva">
     <index indexName="iso639-3"/>
     <ref target="http://www-01.sil.org/iso639-3/codes.asp"/>
    </language>
   </langUsage>
   <textClass>
    <keywords>
     <term type="writingSystem">utf-8</term>
    </keywords>
    <keywords scheme="http://uri.gbv.de/terminology/bk/">
     <term ref="http://uri.gbv.de/terminology/bk/18.92" key="18.92">Sonstige asiatische Sprachen und Literaturen</term>
     <term ref="http://uri.gbv.de/terminology/bk/17.97" key="17.97">Texte eines einzelnen Autors</term>
    </keywords>
    <keywords scheme="http://textgrid.info/namespaces/metadata/core/2010#genre">
     <term>prose</term>
    </keywords>
    <keywords scheme="https://d-nb.info/gnd/">
     <term ref="http://d-nb.info/gnd/4136947-6" xml:lang="de">Volkserzählung</term>
    </keywords>
    <keywords scheme="http://www.folklore.uni-jena.de/?content=attribut_a">
     <list>
      <item/>
     </list>
    </keywords>
    <keywords scheme="http://www.folklore.uni-jena.de/?content=attribut_c">
     <list>
      <item><ref target="https://github.com/Kaukasiologie/Maerchenforschung/blob/main/Annotation/">Motiv-Index im GitHub-Repository ansehen</ref></item>
     </list>
    </keywords>
    <keywords scheme="http://www.folklore.uni-jena.de/?content=vorurteile">
     <list>
      <item/>
     </list>
    </keywords>
   </textClass>
   <creation>
    <placeName>
     <country ref="https://www.geonames.org/614540/georgia.html">Georgia</country>
     <region ref="https://www.geonames.org/865543/samegrelo-zemo-svanetis-mkhare.html">Samegrelo and Zemo Svaneti</region>
     <district ref="https://www.geonames.org/612985/mestia-municipality.html">Mestia</district>
     <settlement/>
    </placeName>
    <date/>
   </creation>
   <particDesc>
    <person role="speaker">
     <persName>
      <forename/>
      <surname/>
     </persName>
     <age/>
     <birth>
      <date/>
      <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html">Samegrelo and Zemo Svaneti</region>
       <district ref="https://www.geonames.org/612985/mestia-municipality.html">Mestia</district>
       <settlement/>
      </placeName>
     </birth>
    </person>
    <person role="researcher">
     <name>
      <persName>
       <forename/>
       <surname/>
      </persName>
     </name>
    </person>
   </particDesc>
  </profileDesc>
  <revisionDesc>
   <listChange>
    <change/>
    <change/>
   </listChange>
  </revisionDesc>
 </teiHeader>
  <text xml:id="cc_sva_sva_687">
    <body>
      <head>38. ვაშლა ი კამინჩირხა̈</head>
      <p>არდახ ეშხუ ხეხვ-ჭა̈შ. ეჯა̈რს ეხწესანხ სემი ნაღვჟურ ი სემი დინა. დი ხოხრობჟი ათდაგანხ ჩუ. მინე მუ იდგა̈რიდა, ეჩქას (30) ეჯნემ ხა̈ქვე მიჩა ნაღვჟურგეზლირს: -- ქა 'სერ ნა̈სუ ოსდერვეხ დინოლ, ერდვა̈დ დო ხა̈ჰრიხ.</p>
      <p>მინე მუ იდგა̈რიდა, ეჩქას ჯინემ ჩვადშგურანე მიჩა ნაღვჟურა̈რ: -- სემი ლეთს ჟ' ესერუ ესლაჩხ საფლა̈ვჟი.</p>
      <p>მა̈ნკუშ ლეთ ესლაჩ ხოშა ნაღვჟურგეზალ, მერმა ლეთ -- ნენსგა̈შ (35) გეზალ ი მესმა ლეთ -- მაჰრენე ნაღვჟურ.</p>
      <p><pb n="64"/> აშხვ ლადეღ ანჴად ეშხუ ღუჰ. ეჯნემ ხა̈ჰერ ხოშა ნაღვჟურს, ქოსდერვე ამნემ. ხა̈ჰერ ნენსგა̈შს ი ეჯნემი ქოსდერვე. ხა̈ჰერ მაჰრენილს ი ეჯნემ ქა ლახვემ.</p>
      <p>ანჴად მერმა ლადეღ ღვემალ. ხა̈ჰერ ეჯნემ ხოშა ნაღვჟურს ი (5) ნენსგა̈შს ი ლექდად ქოსდერვეხ. ხა̈ჰერ ხოხვრა ნაღვჟურს ი ეჯნემ ქა ლახვემ.</p>
      <p>მესმა ლადეღ ანჴად გველეშა̈პ. ეჯნემი ხა̈ჰერ ხოშა ნაღვჟურს ი ნენსგა̈შს. ეჯა̈რდ ლექდად ქაიდ ოსდერვეხ. ხა̈ჰერ ხოხვრა ნაღვჟურს ი ეჯნემ ქა ლახვემ.</p>
      <p>(10) აშხუნღო ხოხვრა მუხვბემ ქა ლიჩიჟალ ხა̈ქვე ხოშა ლახვბას. ეჯა̈რდ ლიცვნალ ლოხბინეხ ხოხვრა მუხვბეს ი უ̂ა̈რია ხა̈ქვეხ.</p>
      <p>აჩად ხოხვრა მუხვბილ ჯი გარ ი ეთჴედჷნ ეშხუ მურყვამთეჲსგა. ალ მურყვამისგ' არდახ სემი მიჟ-დოშდვლა̈შ უწდუნა სიმაქა̈რ. აჩად ჟი ხოხვრა მუხვბე ვაშლა ი ჩვანჴიდ სემი სიმაქ. ეჩქანღო (15) აჩად ქორთე ი მაშენე სიმაქ ხოშა მუხვბა ლახვემ, ნენსგა̈შ ეჯი -- ნენსგა̈შ მუხვბა, მაჰრენ ეჯი ჯინემ ესყედნე.</p>
      <p>აშხვ ლადეღ ვაშლა ქორს დემეგ არდა ი ანჴად ეშხუ კამინჩირხა̈ ი ვაშლაშ ხეხვ ადჲე. ქორთ' ანტახ ვაშლა ი ხეხვ დემეგ ესხვიდ.</p>
      <p>(20) ესხრი ლა̈თხელითე. ჩჲა̈გიშ ნენსგა ხეთხელიდა. ღეშგიმ ჟ'ენთხე კამინჩირხა̈იშ ქორს. კამინჩირხა̈ ლა̈თხვარს არდა ი მიჩა ხეხვ გარ არდა ქორს.</p>
      <p>აჩად ჟი ვაშლა ეშთეჟილა ი ჟ'ესსგვირე მიჩა ხეხვ ჩაჟჟი ი ახაგან ქორთე.</p>
      <p>(25) კამინჩირხა̈ ქორთ' ანტახ, ეჩქას მიჩა ხეხვ დემეგ ესხვიდდა ი მიჩა რა̈შს ლა̈ხჭვედდა: -- ხეჰელიხ ესერ მოშ ვაშლას ი მიჩა ხეხვს?</p>
      <p>რა̈შდ ეჯი იმედ ხა̈ქვე. ახსგურდა ჟი კამინჩირხა̈ რა̈შს ი შიშდ სგეჰიდდა ეჯა̈რს. ვაშლას ქა ლა̈ხბიშდდა ხეხვს.</p>
      <p>მერმა ლადეღ ადა̈იდ ატახ ვაშლა მიჩა ხახვემ ლა̈ნჴრინათე. (30) მა̈ნკუ ეჯი, მიჩა დაჩვირ ხეწვილან, ეჯა̈რთეჲსგ' აჩად. მიჩა ჩიჟე დემეგ არდა ქორს. მიჩა დაჩვირდ ეჯი ჯი კეც ჩუქაქ' ადპა̈ჟვნე. ნებოზს ანჴად ვაშლაშ ჩიჟე ი ვაშლაშ დაჩვირ ლა̈ხჭვედდა: -- ათხე მიჩ' ესერ ხოშა ჯიმილ ირდი ამეჩუ, იმ ესერ ხეჩო?</p>
      <p>-- ჯიჯვს ესერ ყა̈ლდ ხა̈გნე.</p>
      <p>(35) -- ნენსგა̈შ ესერ ჯიმილ ირდი, ეჯის ესერ იმ ხეჩო?</p>
      <p>-- ეჯის ესერი ეჯჟი ხეჩო.</p>
      <p>-- ხოხვრ' ესერ ირდი, ეჯის იმ ესერ ხეჩო?</p>
      <p>-- ეჯის მაჴვამს ესერ ხაყლე ი ბჷგიდ ესერ ხეყჰალ.</p>
      <p><pb n="65"/> ეჩქანღო ვაშლა ქანჴად ეჩხენქა ი მიჩა დაჩვირს ჭიქ გვეში ლიც ესგემვნე ლაჴვრაჟი.</p>
      <p>-- ალ ესერ ლიცს ჰამაშა̈რს აშგარუ ასჷნჯა̈ვიდა. ალი ლიც ესერ ზისხიშ ფერიშდ ენსყი, ეჩქას ესერ ჯი ჩუ ლჷდგა̈რ ლი.</p>
      <p>(5) ეჩქანღო აჩად მერმა დაჩვირ-შერთეჲსგა. ეჩეჩუი ამჟი ადშგურანე. აჩად მესმე/ა მიჩა დაჩვირთეჲსგა ი ეჯიი ამჟიიდ ადშგურანე. ეჩქანღო ჯი აჩად მიჩა ხახვემ ლა̈ნჴრინათე. მიჩა ხეხვ ქანჴიდ ეჩხენქა, ჩაჟვ ახსგურდახ ი ანჴადხ.</p>
      <p>ანტახ ნებოზს კამინჩირხა̈ ლა̈თხვარხენ ი ლა̈ხჭვედდა მიჩა (10) რა̈შს: -- ეჰელიხ ესერ მოშ სგა?</p>
      <p>რა̈შდ იმედიდ ხა̈ქვე. ეჩქანღო ეთღვაჭ კამინჩირხა̈ ვაშლას ი სგა̈ჰიდდა ი ნა̈კიცდ ადგენე.</p>
      <p>ჰამს ეჯი ლაჲსჷნჯავეხ მიჩა ლაჩჩურად (ლადჩურად), ჭიქშვ ლიც ლჷგან, ეჯი ი ზისხიშ ფერიშ ლა̈სვ.</p>
      <p>(15) აჩადხ მიჩა ლა̈ჩჟა ი ჟ'ენთხეხ ვაშლა.</p>
      <p>ეშხუ ჩიჟედ რა̈ქვე: ალის ესერ ჯი ჟ' ესერ აჭანჭე; მერმედ რა̈ქვე: ზისხს ესერ სგა ხოგნე; მესმედ: ქვინს სგა ხოგნე.</p>
      <p>ამჟი ჩემინხ ი ვაშლ' ეჯი ჟ'ანჰედვრეხ.</p>
      <p>ვაშლა აჩადიდ მიჩა ხახვთე ი ხა̈ქვე: -- კამინჩირხა̈ს ესერ იმხენ (20) ოხჴიდა ამგვა̈რ რა̈შ, ეჯი ქ' ესერუ ახკვიშნე.</p>
      <p>კამინჩირხა̈ს ხა̈ქვე ა{ლ} ზურალდ: -- იმხენ ესერ ოხჴიდა ამგვა̈რ რა̈შ?</p>
      <p>ეჯნემ ქოხუმბავე: -- მიჩ ესერ ზუღვათ' ესერ ოთხია სემი დუმა̈ჲ. ლიხჷრჯინ' ესერ ლოხბინა ეჩეჩუ ბაჩა̈რჟილა, ეჩქას რა̈შს ესერ (25) ოხსკინა ზუღვახენქა ი სემი ესერ თხერად ქა ლოხკვარა დუმა̈ ი მეუშთხვე თხერეს ეჯი რა̈შიშ ჭიშხდ ესერ ხოფხჭა. ალი ესერ ვოშთხვ ლჷჭიშხ ჩუ ირი, ჰედურდ მამაგვეშ ესერ ხესრუნი ქა.</p>
      <p>ალი ვაშლას ქოხუმბავე მიჩა ხეხვდ. ვაშლად ფიშირ დუმა̈რ ლაირმ ი აჩად ზუღვათე. ეჩეჩულა ლიხჷრჯინე ლა̈ჲბინე დუმა̈რე (30) ი რა̈შდ ანსკინე. ვაშლა ჟ'ახსგურდა რა̈შჟი ი ამჟი თხეროლ ანჴად. ვაშლად ქა ლოხკვა̈რ დუმა̈რ ი ამიშ ლაზობს ქა ლა̈ხსადხ.</p>
      <p>ჯი აჩად მიჩა ხეხვთე ი ჟ'ახსგურე რა̈შჟი ი აჩადხ მინე ქორთე.</p>
      <p>ანჴად ნებოზს კამინჩირხა̈ ქორთე. ლა̈ხჭვედდა მიჩა რა̈შს: -- ეჰელიხ ესერ მოშ სგა?</p>
      <p>(35) რაშდ ხა̈ქვე ი: -- ეჯის ესერ ეჯგვა̈რ რა̈შ ხაყა ათხე, ერე მადმაგვეშმოშ ესერ ხეჰელი.</p>
      <p>ეჯა̈რდ ხოჩა ლიზგ' ა̈ნსყეხ.</p>
      <p>(ანზორ სუბელიანი. ჰებუდი. მ.ქალდანი. 28.VIII.1954)</p>
    </body>
  </text>
</TEI>
