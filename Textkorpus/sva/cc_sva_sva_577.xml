<?xml version='1.0' encoding='UTF-8'?>
<TEI>
  <teiHeader>
  <fileDesc>
   <titleStmt>
    <title xml:lang="sva">124. ჲერუ ლახუ̂ბა</title>
    <author>
     <name>
      <persName>
       <forename>Jost</forename>
       <surname>Gippert</surname>
      </persName>
     </name>
     <idno type="gnd" corresp="https://d-nb.info/gnd/109337409">109337409</idno>
    </author>
    <editor>
     <name>
      <persName>
       <forename>Manana</forename>
       <surname>Tandashvili</surname>
      </persName>
     </name>
     <idno type="orcid" corresp="https://orcid.org/0009-0005-7812-9124">0009-0005-7812-9124</idno>
    </editor>
    <editor>
     <name>
      <persName>
       <forename>Iza</forename>
       <surname>Chantladze</surname>
      </persName>
     </name>
     <idno type="orcid" corresp="https://orcid.org/0000-0003-3670-6569">0000-0003-3670-6569</idno>
    </editor>
    <editor>
     <name>
      <persName>
       <forename>Rusudan</forename>
       <surname>Ioseliani</surname>
      </persName>
     </name>
     <idno type="orcid" corresp="https://orcid.org/0009-0008-6895-6005">0009-0008-6895-6005</idno>
    </editor>
    <editor>
     <name>
      <persName>
       <forename>Ketevan</forename>
       <surname>Margiani</surname>
      </persName>
     </name>
     <idno type="orcid" corresp="https://orcid.org/0009-0008-6895-6005">0009-0008-6895-6005</idno>
    </editor>
    <editor>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
     <idno type="gnd" corresp="https://d-nb.info/gnd/133557154">133557154</idno>
    </editor>
    <respStmt>
     <resp>Annotated according to the ATU system</resp>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
    </respStmt>
   </titleStmt>
   <publicationStmt>
    <publisher>
     <name key="gnd:4028557-1">Institute of Slavic and Caucasus Studies. Friedrich Schiller University Jena</name>
    </publisher>
    <pubPlace>
     <genName corresp="https://www.geonames.org/2895044/jena.html">Jena</genName>
    </pubPlace>
    <date>2024</date>
    <distributor>
     <addName>DFG project “Caucasian narratives in the discourse of comparative fairy tale research”</addName>
     <ref target="https://github.com/edadunashvili">Software und Texte</ref>
    </distributor>
    <availability>
     <p>
      <ref target="https://creativecommons.org/licenses/by/4.0/">CC BY</ref>
     </p>
    </availability>
   </publicationStmt>
   <sourceDesc>
    <bibl type="digitalSource">
     <ref target="https://titus.uni-frankfurt.de/texte/etca/cauc/svan/spto1/spto1.htm">TITUS</ref>
     <title xml:lang="kat">სვანური პროზაული ტექსტები. I ბალსზემოური კილო. ტექსტები შეკრიბეს ა. შანიძემ და ვ. თოფურიამ[Svanuri ṗrozauli ṭeksṭebi, I: Balszemouri ḳilo.
Ṭeksṭebi šeḳribes A. Šaniʒem da V. Topuriam (Masalebi kartvelur enata šesc̣avlisatvis, I)]</title>
     <author>
      <name>
       <persName>
        <forename>Akaki</forename>
        <surname>Shanidze</surname>
       </persName>
      </name>
      <idno type="gnd" corresp="https://d-nb.info/gnd/119042800">119042800</idno>
     </author>
     <author>
      <name>
       <persName>
        <forename>Varlam</forename>
        <surname>Topuria</surname>
       </persName>
      </name>
      <idno type="gnd" corresp="https://d-nb.info/gnd/103711473">103711473</idno>
     </author>
     <pubPlace>თბილისი</pubPlace>
     <publisher>საქართველოს მეცნიერებათა აკადემიის გამომცემლობა</publisher>
     <date when="1929">1939</date>
    </bibl>
   </sourceDesc>
  </fileDesc>
  <profileDesc>
   <langUsage>
    <language ident="sva">
     <index indexName="iso639-3"/>
     <ref target="http://www-01.sil.org/iso639-3/codes.asp"/>
    </language>
   </langUsage>
   <textClass>
    <keywords>
     <term type="writingSystem">utf-8</term>
    </keywords>
    <keywords scheme="http://uri.gbv.de/terminology/bk/">
     <term ref="http://uri.gbv.de/terminology/bk/18.92" key="18.92">Sonstige asiatische Sprachen und Literaturen</term>
     <term ref="http://uri.gbv.de/terminology/bk/17.97" key="17.97">Texte eines einzelnen Autors</term>
    </keywords>
    <keywords scheme="http://textgrid.info/namespaces/metadata/core/2010#genre">
     <term>prose</term>
    </keywords>
    <keywords scheme="https://d-nb.info/gnd/">
     <term ref="http://d-nb.info/gnd/4136947-6" xml:lang="de">Volkserzählung</term>
    </keywords>
    <keywords scheme="http://www.folklore.uni-jena.de/?content=attribut_a">
     <list>
      <item/>
     </list>
    </keywords>
    <keywords scheme="http://www.folklore.uni-jena.de/?content=attribut_c">
     <list>
      <item><ref target="https://github.com/Kaukasiologie/Maerchenforschung/blob/main/Annotation/">Motiv-Index im GitHub-Repository ansehen</ref></item>
     </list>
    </keywords>
    <keywords scheme="http://www.folklore.uni-jena.de/?content=vorurteile">
     <list>
      <item/>
     </list>
    </keywords>
   </textClass>
   <creation>
    <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html">Samegrelo and Zemo Svaneti</region>
       <district ref="https://www.geonames.org/612985/mestia-municipality.html">Mestia Municipality</district>
       <settlement/>
      </placeName>
    <date/>
   </creation>
   <particDesc>
    <person role="speaker">
     <persName>
      <forename/>
      <surname/>
     </persName>
     <age/>
     <birth>
      <date/>
      <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html">Samegrelo and Zemo Svaneti</region>
       <district ref="https://www.geonames.org/612985/mestia-municipality.html">Mestia Municipality</district>
       <settlement/>
      </placeName>
     </birth>
    </person>
    <person role="researcher">
     <persName>
      <forename/>
      <surname/>
     </persName>
    </person>
   </particDesc>
  </profileDesc>
  <revisionDesc>
   <listChange>
    <change/>
    <change/>
   </listChange>
  </revisionDesc>
 </teiHeader>
  <text xml:id="cc_sva_sva_577">
    <body>
      <head>124. ჲერუ ლახუ̂ბა</head>
      <p>(25) ლჷმზჷრე̄უ̂ ხი ი ჲერუ ლახუ̂ბა ლიხ. ალჲა̈რს ხორიხ ეშხუ ქათალ ი ა̈გნეხ ტაბგი თხუმჟი ჩი სა̈დილ-უ̂ოხშა̈მჟი. ალას უ̂ოშუ̂ა̈ჲდ ბინტყილ ხა̄დ, ეჩშელდ ნუკუ̂ი ლეზო̈ბ-ლეთრე იმა̈̄რი ტაბა̈გჟი. ალჲა̈რდ რა̈̄ქუ̂ხ, ერე-- ქაუ̂ ესერ ა̈დჩი̄ჟა̈̄ნხ. -- ხოშე̄მნე̄მ ხა̈̄ქუ̂ ხოხუ̂რა̄მ მუხუ̂ბა, ერე (30) -- ჯაუ̂ ესერ ა̈დჩი̄ჟა̈̄ნ. -- ათხე ხოხუ̂რე̄მნე̄მ ხა̈̄ქუ̂, ერე-- ჯ'ე̄სერ ლი ხოშა ი ჯაუ̂ ა̈დჩი̄ჟა̈̄ნ.</p>
      <p>ალჲა̈რს ახა̄ზიხ ლჷჯე̄მი სარაგ, მე̄რუ̂ე ახა̄ზიხ წყჷლია̈ნ ლიცი სარაგ. რა̈̄ქუ̂ხ ალჲა̈რდ, ერე</p>
      <p><pb n="265"/> -- მა̈ჲ ესერ ი̄რა მინე ლალთა̈რ, ლახ მა ა̈თყერნიხ. -- ხოშა̄მ მუხუ̂ბე̄მნე̄მ რა̈̄ქუ̂, ერე-- მიჩ ესერ ლახ მა ა̈თყერნი, ლჷჯე̄მი სარაგ ესერ ზისხდ ესსიპა. ეჯა ესერ ი̄რა მიჩა ლალთა̈რ.</p>
      <p>(5) ათხე ანჷგა̈ნ, ესღრი ლა̈ჩი̄ჟა̄ლთე. აჩა̈დ ბერჟა̈ მჷშკიდთე. ხა̈̄ქუ̂ მჷშკიდდ, ერე-- ხოჩა ლადეღუ ესერ ხა̄რ ჭაბიგუ̂ს!-- ხოჩა ესერ ხე̄რი, ლახე ლა̈ჩი̄ჟა̄ლს ლახთო̈̄ნი.-- იმაუ̂ ესერ იჩი̄ჟა̈̄ლ? (10) -- იმუ̂ა̄ლე მჷჟეშ ი დოშდლა̈ უწდუნა ნანუ̄ლ ა̈რი, ეჩი̄ ლიყდა̈̄ნიდ გუ ხა̄რ.-- აჲ, ლოხსგიდაუ̂ მიჩა ბერჟა̈ ყო̄რა̈ლს, მა̄რე̄მი ნაკა̈̄რუ̈ნ ჩუ მეჴჩე ლიხ, მარე ალა დე̄სა მასმა.</p>
      <p>ესღრ' ათხე, ჩეი მჷშკიდს ათა̄სდ. ამნე̄მი ოხმა̈ზრე ხოჩა ლადეღ. (15) -- ხოჩა ესერ ხე̄რი, ლახე ლა̈ჩი̄ჟა̄ლს ლახთო̈̄ნი.-- იმთე ესერ იჩი̄ჟა̈̄ლ, ჯა ჭაბუ̈გ?-- ამჟი-ამჟი, მჷჟეშ ი დოშდლა̈ უწდუნა ნანუ̄ლთე.-- მა̈გ ესერ ხასმა, მარე ალა დე̄სა, ადო ლოხსგიდაუ̂ ესერ მიჩა ლაგა̈̄გია̈რს, ჩუ მეჴჩე ესერ ლიხ მა̄რე̄მი ნაზელა̄ლუ̂.</p>
      <p>(20) ათხ' ამხა̈ნქ' ა̈̄დბინე ლი̄ზი ი ესღრი. წყჷლნი მჷშკიდს ათა̄სდდა.-- ჯა ჭაბუ̈გ, ლახჴედა შუ̈დო̈ბდ!-- შუ̈დო̈ბდუ ესერ ხორი მიჩა თხუ̂იმ! იმაუ̂ ესერ ესღრი?-- ლა̈ჩი̄ჟა̄ლთე.-- მა̈ჲ ზურა̄ლს ესერ იყდა̈̄ნი? (25) -- მჷჟეშ ი დოშდლა̈ უწდუნა ნანუ̄ლს.</p>
      <p>ლოხსგიდაუ̂ მიჩა წყჷლნი მჷსკა̈დს, მა̄რე̄მი ნაწუ̂ა̈̄ნ ჩუ ლჷჰნე ესერ ლი, ალა ესერ დე̄სა ხასმა.</p>
      <p>ათხ' ა̈̄დბინე ლი̄ზი ი აჩა̈დ უ̂ოქუ̂რა̈ მჷშკიდმუყ. ამჩუ მიჯნე̄მ ხა̈̄ქუ̂ "ხოჩა ლადეღ". (30) -- ხოჩაუ̂ ესერ ხა̄რ მიჩ, ჭაბიგუ̂ს! იმაუ̂ ესერ ესღრი?-- ჯ'ე̄სერ ესღრი ლა̈ჩი̄ჟა̄ლთე. მე̄უ̂არ ესერ ხებჟი, ლახ ლახთო̈̄ნი.-- იმაუ̂ ესერ იჩი̄ჟა̈̄ლ?-- აშ-ი-აშ ესერ, მიჩ ესერ გუხა̄რ მჷჟეშ ი დოშდლა̈ უწდუნა (35) ნანუ̄ლა̈ ლიყდა̈̄ნიდ. ეჩის ესერ ლახ ქა ლახთო̈̄ნი, ძღჷდ ესერ ხებჟი. -- ათხე ხა̈̄ქუ̂ უ̂ოქუ̂რა̈ მჷშკიდდ:</p>
      <p><pb n="266"/> -- ეჩი̄ ძიძა̈ჲ ესერ ამჩუ̄ნ იზგე. ეჯ' ე̄სერუ ა̈დგენე დიდ, ეჯა ესერ ქა ლახთო̈̄ნი. ეჩის ესერ ყო̄რ დემხა̈ნ ხა̄რ, ჟიქა̄ნჩუ ესერ ხა̄რ ლაჴუ̂რა, ეჩელექუ̂აუ̂ აჩა̈დ ი დიდუ ა̈დგენე.</p>
      <p>აჩა̈დ ალა ი, იმუ̂ა̈̄ჲჟი ლოხთო̄ნე, ამჟი̄ნ ჩო̈მინ: ალა დიდ ა̈დგენე. ამნე̄მ (5) ხა̈̄ქუ̂, ერე-- ხუ̂ა̈ჲ ესერ მეჩდე̄ლი ეჩი̄ ლაშგომთე, მარე და̈̄ს ესერ მოშ ხოყდა̄ნა. ათხე მიჩ ესერ ჩუ̂ათყედა̄ნუ̂ნი.</p>
      <p>ლახუ̂ე̄მ ყა̈ჭი კუკუ̂ა̈̄ლ, სგუ̂ებინ ლოხჟოღა̄ნე ი უ̂ეშგინპილს ჭაბიგუ̂ სგა ლოხგუდირდა. (10) -- ათხ' ე̄სერ იმუ̂ა̈ჲთე ალა აჩეს, ეჩხა̄უ̂უ ესერ ა̈თჭა̈მ ჯაი, -- ალა ესერ ა̈ჲე̄სგი ეჩი̄ ქორმუყ. ჰა̈ზუ̂თე̄სგა ესერ ლახ ადრჷნე, ლა̈ხსგიდნი ესერ ეჩხა̄უ̂-ამხა̄უ̂, ჰა̈ზუ̂ გირკიდ მა̄რემი თხუმშუ̂ ჩუ ლჷთეგ ლი, მარე მიჩ ესერ ნოსაუ̂ ათყალუ̈ნდა. ჯ'ესერ ალ ჰა̈ზუ̂თე̄სგა ადჷრნე, ეჩქა ესერ შიშდ ნეხუ̂ს ი ფარდა̈გს ოხჴიდეხ, ხორშუნიხ ესერ ყო̄რა̈ლისგა, (15) ეჩას ესერ ჯა გა̈ნთეუ̂ შიდა ფაუ̄შ ი გიმს ესერ სგაუ̂ ესღჷრდა. სგ' ე̄სერ ადინეხ ქორთე, უ̂ოქუ̂რა̈ სკა̈მჟი ჩუ̂ესსგურიხ; ეჩეჟი ესერ ჟიუ̂ ანჷგა̈̄ნ ი ზექი სკა̈მჟი ჩუუ̂ ესსგურდა. ეჩქა ესერ ტაბა̈გს ოხგემნეხ ი ნე̄სგა ესერ სგა ლა̈ჲსგურიხ. ისგ-სა̈დლობ ერ ა̈ნჴდენი, ეჩქა ესერ ზანგლა̈გს ესერ ხატყციხ სტოლჟი, მიჩ ესერ ბა̈ნგს ხეთრინიხ ი ეჩას (20) ესერ ჩუ ნოსაუ̂ ითრე, ჲენა̈სდუ ესერ იყა̈რდა ი ქაუ̂ ბიდა. ზანგლა̈გს ესერ ლახ ხაჴდეხ, ეჩქა ესერ ჩუუ̂ ესერ ა̈დკა̄ფ უ̂ეშგინჩუ. ეჩქა ესერ მჷჟეშ ი დოშდლა̈ უწდუნა თჷრქა̈ტს ესერ იკედ თხუ̂იმი ლა̈ქუ̂ცათე. თჷრქა̈ტს ეჯჟი ხაჩა თხუ̂იმი ლიქუ̂ცე, ერე ღჷრია̈ლი. ეჩქა ესერ მიჩა̈შთექა ლახ ახღუ̂ე̄ნდე̄დს, ქაუ̂ ესერ ოთღე ი ჩუუ̂ ადყუჩუ̄რე. ეჩქა (25) ესერ სგა̈̄თგურგუ̂ნი მიჩ.</p>
      <p>იმუ̂ა̈̄ჲჟი ძიძა̈ჲდ ლახთო̄ნე, ჭაბიგუ̂დ ეჯჟი ჩუ̂ემინ. ხა̈̄ქუ̂ ნანუ̄ლდ ჭაბიგუ̂ს:-- მიშგუ ცოდუ ხა̄რ ისგუ̂ა ამი̄ მუთუ̂რის! ბაპ ალჴჷდედ ი ჩუ̂ა̈ლგურგუ̂ნე̄ნდ.</p>
      <p>(30) ანჴიდხ ბაპ ი ჩუ̂ა̈დგურგუ̂ნა̈̄ნხ. ათხე ა̈რიხ ალჲა̈რ ხოჩა̄მდ.</p>
      <p>აშხუ ლადეღ ლა̈ხჭო̈დდა ჭაბუ̈გ მიჩა ხეხუ̂ს:-- იმხა̈ნ ესერ ლი ხოჩა ლა̈თხუ̂იარ?-- თუ̂ეთუ̂ნა კოჯა̈რხა̈ნ მა̄მგუ̂ეშ ითხი, წჷრნი კოჯა̈რხა̈ნ მა̄მგუ̂ეშ ითხი, წჷრნი კოჯა̈რს ესერ ჩუ მადხუ̂ა̈ჲ ა̈რიხ, მარე ლა̈შუ̂დო̈ბ ეზა̈რ (35) ლი. მეშხა კოჯა̈რს ესერ ჩუ ესერ მე̄უ̂არ ა̈რი ნა̈თხუ̂იარე, მარე მა̄რე ესერ და̈̄რ მეტხე̄ლი შუ̈დო̈ბდ.-- ჸაჰ, -- რა̈̄ქუ̂ ათხე ჭაბიგუ̂დ, ჯა ესერ ლჷჭა̈თუ ლი, მეშხა კოჯა̈რთე ესერ მოდ აჩეს! ანჷგა̈̄ნ, აჩა̈დ ჯა ი მიჩა წეუ̂ა̈რ-მეძბა̈რ. ამჟი. <pb n="267"/> ჩუ̂ადგა̈რ, ერე შელდიშ მა̄მა ხოხა. ანღრი ნა̈ბოზს ი ქელთე̄სგა ლა̈ხჴა̈დჷ̄ნ. ჩუ̂ა̈თბურა̈̄ნ ი ჩუ̂ადჷგა̈̄ნ. ა̈დი̄შუ̂ე ლემესგ ი იტყბე ლეზო̈ბს. ლახგჷრგლე ჩუქუ̂ა̄ნჟი და̈̄უ̂დ:-- ჯა ჭაბიგუ̂, ლემესგუ ახბიშე! (5) -- ჟიუ̂ ესერ ანჴა̈დ ი ამჩუ̄უ̂ ესსგურდა!-- ჟ' ესერ დეშ ჴედნი, ჩუუ̂ ათბიშე.</p>
      <p>ათბიშე ჩუ, ჟ'ესქუქუ̂და ი ჟ'ესსა̈̄რ, ჩუ̂ადიგ ლემესგ.-- ჩუ̂ ესერ ათდეგა, აჯაღუ ესერ ათბიშე.-- ჩუ̂ ესერ მა̄მა ხა̈ბშე, ჟიუ̂ ესერ ანჴა̈დ. (10) -- ჟ, ესერ დეშ ჴედნი.-- იმღა?-- იმღა ესერ ი მიჩა წეუ̂ა̈რ-მეძბა̈რდ ხაყლუ̄ნი.-- ჲაღო ესერ მა̈ჲ ხა̈ყრის?-- მა̈ჲ ი მიჩა მჷჭიმჭიმო̄ლუ ლახბე. (15) -- ჲაღო ესერ ჟიუ̂ ახბიშე.</p>
      <p>ჟ'ახბიშე ი ჩუ̂ადბა̄ლე წეუ̂ა̈რ-მეძბა̈რ.-- ათხე ესერ ჟიუ̂ ანჴა̈დ.-- ათხე ესერ დეშ ჴედნი.-- იმღა? (20) -- მიჩა ფა̈რ ი ხანგა̈რდ ესერ ხაყლუ̄ნი.-- ჲაღო მა̈ჲ ხა̈ყრის მიჩა ფა̈რ ი ხანგა̈რს?-- მა̈ჲ ესერ ხა̈ყრის ი მიჩა დოლებში̄რაუ̂ ესთუ̈̄ლ.-- ჟიუ̂ ესერ ახბიშე!</p>
      <p>ჟ'ახბიშე ი ჟ'ესთუ̈̄ლ. (25) -- ათხე ჟიუ̂ ანჴა̈დ!</p>
      <p>ჟ'ანჴა̈დ ჲეშდჲერუ ლჷთხუ̂იმ და̈̄უ̂, ა̈დბინე შიხიშ ი ტჷტი ლიზო̈ბ.-- ალას ესერ იმნა̈რ იზბი? ღერთა̈ ნაჰოდ ესერ მასა̈რდ ხუღუ̂ეხ!-- ჩიქ' ესერ ალას იზბი, ღო ესერ მიჩ ლა̈ჲზო̈ბნე, ეჩუნღო ესერ ღერთა̈ კეთილს. -- სგა ხატეტხ უშხუ̂ა̄რ. (30) -- ატ, ხოლა მიჩა ფა̈რ ი ხანგა̈რ ესერ!-- მიჩა ფა̈რ ი ხანგა̈რს ესერ დოლებში̄რო̄ლ.-- ატ, ხოლა მიჩა წეუ̂ა̈რ-მეძბა̈რ!</p>
      <p>მიჩა წეუ̂ა̈რ-მეძბა̈რს მიჩა მჷჭიმჭიმო̄ლ.-- ა, უ̂ა̈ჲ-უ̂ა̈ჲს ესერ!</p>
      <p>(35) ჟ'ათსგურდა და̈̄უ̂ ი ჩუ̂ადუ̈რტყუ̂.</p>
      <p>ათხე, მე̄რუ̂ა ჰამს, ჟ'ანჷგა̈̄ნ მიჩა ხოხუ̂რა მუხუ̂ბე ი ჩუ̂ა̈დბარა̈̄ნ. ლჷჯე̄მი სარაგ ზისხდ ესსიპდა.</p>
      <p><pb n="268"/> -- ა, უ̂ა̈ჲ-უ̂ა̈ჲს ესერ: მიჩა მუხუ̂ბე ესერ ალდაგა̈რლი!</p>
      <p>ანჷგა̈̄ნ ი ა̈ხჭა̈მ ლა̈ჭუ̂დია̄ლს, იმუ̂ა̈̄ჲჟი მიჩა მუხუ̂ბე̄მ ჩუ̂ემინ, ეჯჟი. ანჴა̈დ ამაუ̂. ამეჩუ ლა̈ხჭო̈დდა ამი̄ ხეხუ̂ს, მიჩა თელღჷრას. ამნე̄მ ჩუ მა̄მა ათირ, მიჩა ჭა̈შ ხოხა. ხა̈̄ქუ̂, ერე (5) -- იმხა̈ნ ესერ ლი ხოჩა ლა̈თხუ̂იარ?-- ქ'ე̄სერ ხო̄ქუ̂ა ლა̄თ ერე თუ̂ეთუ̂ნა კოჯა̈რხა̈ნ მა̄მა ა̈რიხ, წჷრნი კოჯა̈რხა̈ნ მერხა̈ლდ ა̈რიხ, მარე ლა̈შუ̂დო̈ბ ჩუ ლი, მეშხა კოჯა̈რხა̈ნ ჩუ ხუ̂ა̈ჲ ა̈რი, მარე მა̄რე ქ' ერუ̂ა̈ჲ მეჩდე̄ლი, ქა და̈̄რ მეტხე̄ლი?!</p>
      <p>ათხე ადჭკუ̄რე ამნე̄მ, ერე "მიჩა მუხუ̂ბე ა̈მჩედე̄ლი მეშხა კოჯა̈რთე". (10) ანჷგა̈̄ნ ჯა ბა̄ზი ი აჩა̈დ. მე̄რუ̂ა ჰამს ლითხუ̂იარ ჩუ̂ემინ. ჩუ̂ადგა̈რ ამნე̄მი ხუ̂ა̈ჲ. სგა ლა̈ხჴა̈დჷ̄ნ ალასი ალ ქელთე̄სგა. ამეჩუ̄ნ ლემესგ ა̈დი̄შუ̂ე ი ლეზო̈ბს იტყბე. ათხე, ლახგჷრგლე და̈̄უ̂დ:-- სი ჭაბიგუ̂, ლემესგ ამბიშ!</p>
      <p>ალა გუდ აჴა̈დ, ერე ალა ლი მიჩა მუხუ̂ბე̄მი მუზო̈ბ. (15) -- ლემესგს ესერ მა̄მა ხა̈ბშე, ჟიუ̂ ესერ ანჴა̈დ!-- ჟ' ესერ დე̄მ ჴედნი.-- -- ჲაღო ესერ მა̈ჲ ხა̈ყრის?-- ჩუუ̂ ათბიშე.</p>
      <p>ათბიშე ჩუ, ოთსგიდა ი ჟ'ახსა̈̄რ ლემასგუ̂ ი ჩუ̂ადიგ. ათხე, ხა̈̄ქუ̂, (20) ერე-- ჩუ̂ ესერ ათდეგა. ჩუუ̂ ახბიშე ლემესგ!-- ჩუ̂ ესერ მა̄მა ხა̈ბშე, ჟიუ̂ ანჴა̈დ!-- ჟ' ესერ დეშ ჴედნი.-- ჲაღო ესერ, მა̈ჲ ჩუ̂ემინეს? (25) -- მიჩა წეუ̂ა̈რ მეძბა̈რდ ესერ ხაყლუ̄ნი.-- მა̈ჲ ესერ ხა̈ყრის ჲაღო?-- მა̈ჲ ესერ-ი მიჩა მჷჭიმჭიმო̄ლუ ლახბა̄ლე.-- ჟიუ̂ ესერ ლახბიშე.</p>
      <p>ახბიშე ჟი ი ლემასგუ̂ჟი ოთჩიდ. (30) -- მა̈ჲ ესერ ლჷმა̄რ, ცხულდა-ბულდა̈̄ ქუ̂ინ ესერ ლახჴანა?-- ჯა ნა̈პილწურ, ღერთა̈ ნაჰოდშუ̂ გუ̂ეში ესერ ხა̄რ, ეჩი̄ ქუ̂ინ ესერ ლი. ათხე ესერ ჟიუ̂ ანჴა̈დ.-- დეშ ესერ ჴედნი.-- იმღა ესერ? (35) -- მიჩა ფა̈რ ი ხანგა̈რდ ესერ ხაყლუ̄ნი.-- ჲაღო ესერ მა̈ჲ ხა̈ყრის ფა̈რ ი ხანგა̈რს?-- მიჩა დოლებში̄რო̄ლუ ესერ ესთუ̈ლ. -- ჟ'ახბიშე. ჲეშდჲარუ̂ თანა̈ღ ეჩხა̈ნჩუ ქა̄დკუ̂ა̈რ.</p>
      <p><pb n="269"/> -- მა̈ჲ ესერ ლჷმა̈̄რ, ერე მიჩა დოლებში̄რა̈̄ ხჷრმჷნ ლახსჷმა?-- მა̈ჲ ესერ ი ჩია̈̄გ ესერ ჯიჯუ̂ი ქელ ხო̄გ, ეჯა ესერ რეღუ̂ნი, ეჯა ესერ ლი.</p>
      <p>ათხე ჟ'ანჴა̈დ და̈̄უ̂. ა̈დბინე შიხიშ ი ტჷტი ლიზო̈ბ. (5) -- ჯა ნა̈პილწურ, ალას ესერ იმნა̈რ იზბი? ღერთა̈ ნაჰოდ ესერ მასა̈რდ ხუღუ̂ეხ.-- ჩიქ' ესერ ალა, ღო ესერ ჯა, უ̂ეშგინპილს ესერ ღერთა̈ ნაჰოდ.-- ჲაღო ესერ ჰემის ღერთა̈ ნაჰოდს ი მიჩა თხუმი̄ ხა̄მნინე, (10) ეჩის ესერ ჟ'ა̈ნსგიდნი!</p>
      <p>ხატო̈ტხ უშხუ̂ა̄რ ი იბჷრგჲე̄ლხ.-- ჰატ, მიჩა ხოლა წეუ̂ა̈რ-მეძბა̈რ ესერ!-- მიჩა წეუ̂ა̈რ-მეძბა̈რს ესერ მიჩა მჷჭიმჭიმო̄ლ.-- მიჩა მჷჭიმჭიმო̄ლს ესერ ცხულდა-ჲ ბულდა. (15) -- ა, უ̂ა̈ჲ-უ̂ა̈ჲს-უ̄ნყუ̂ს!-- ჰატ, მიჩა ფა̈რ ი ხანგა̈რ!-- მიჩა ფა̈რ ი ხანგა̈რს ესერ მიჩა დოლებში̄რა.-- მიჩა დოლებში̄რას ესერ ეშდჲარუ̂ თანა̈ღ ეჩხა̈ნჩუ რიყირაყა.</p>
      <p>ანჷგა̈ნხ წეუ̂ა̈რ-მეძბა̈რ ი სგა̈̄ხჭუ̂ა̄დხ. ფა̈რ ი ხანგა̈რდ თხუ̂იმს ოხბინეხ (20) ლიქუ̂ცე:-- ჯა ესერ ხოჩა ჭაბიგუ̂, ეშხუ თხუ̂იმ ესერ სგაუ̂ ლახცუ̂ირ ტუ̈ბისგა მუყუმბლეუ̂იდ! მიჩა მუხუ̂ბა ესერ ეჯჟი ლახტიხე, იმუ̂ა̈̄ჲჟი̄ნ ლჷმა̈̄რლი. კოტო̄ლ ესერ გუ̂ისუ ლახხუ̂იტ, პერშუ̂დასი, ყუ̂იჟაი. მა̈გ ესერ ქაუ̂ ლახჭემ მიჩა მუხუ̂ბა.</p>
      <p>(25) ალა ქა ხა̈̄ქუ̂, ეჩქა თხუმა̈რ მა̈გ ქა̄თჭკო̈რ. და̈̄უ̂ ჩუ̂აბიჴუ̂. ყუ̂იჟე ი პერუ̂შდა ი გუ̂ი ქო̄ხკიდ. ლახჭემ მიჩა მუხუ̂ბა ი ხოჩა̄დი ლა̈ხტა̈ხ. ათხე, ალას ხორი ხუ̂ა̈ჲ ხა̈ლხ ჴადუ̈სგა. ხა̈ჭმინე ჩი̄ ი აგნე (|| აცცხუ̂ა̈ლი). ხუ̂ა̈ჲ მა̄რე ანცოცხლე ი მა̈გ ჩუ̂აქა̈ფ ნა̈თხუ̂იაროშ ი სგა ლა̈ჲჴერნე აფხნეგდ.</p>
      <p>(30) სგა̄ჩა̈დხ მიჩა თელღჷრათე̄სგა. ათხე ხოსგდი მიჩა თელღჷრა მიჩ ი მიჩა ჭაშუ̂ ჩუ დეშ თერ. ხა̈̄ქუ̂, ერე-- ხედა ესერ ლიხ მიჩა ჭა̈შ?</p>
      <p>ათხე, ანჴა̈დ მიჩა ჭა̈შ ი ქო̄ხო̄მბუ̂ე მა̈გ, იმუ̂ა̈̄ჲჟი̄ნ ლა̈სუ̂.</p>
      <p>ალჲა̈რდ ხოჩა ლიზგე-ლირდე ა̈დჴიდხ ი ლჷმზჷრე̄უ̂ ხი.</p>
    </body>
  </text>
</TEI>
