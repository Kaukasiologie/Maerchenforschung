<?xml version='1.0' encoding='UTF-8'?>
<TEI>
  <teiHeader>
  <fileDesc>
   <titleStmt>
    <title xml:lang="xmf">27. ხრისტაგანი დო ბელთაგანი ტარიელეფიში არიკი</title>
    <author>
     <name>
      <persName>
       <forename>Jost</forename>
       <surname>Gippert</surname>
      </persName>
     </name>
     <idno type="gnd" corresp="https://d-nb.info/gnd/109337409">109337409</idno>
    </author>
    <editor>
     <name>
      <persName>
       <forename>Tariel</forename>
       <surname>Putkaradze</surname>
      </persName>
     </name>
     <idno type="orcid" corresp="https://orcid.org/0000-0002-3946-000X">0000-0002-3946-000X</idno>
    </editor>
    <editor>
     <name>
      <persName>
       <forename>Eka</forename>
       <surname>Dadiani</surname>
      </persName>
     </name>
    </editor>
    <editor>
     <name>
      <persName>
       <forename>L.</forename>
       <surname>Kortkhondzia</surname>
      </persName>
     </name>
    </editor>
    <editor>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
     <idno type="gnd" corresp="https://d-nb.info/gnd/133557154">133557154</idno>
    </editor>
    <respStmt>
     <resp>Annotated according to the ATU system</resp>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
    </respStmt>
   </titleStmt>
   <publicationStmt>
    <publisher>
     <name key="gnd:4028557-1">Institute of Slavic and Caucasus Studies. Friedrich Schiller University Jena</name>
    </publisher>
    <pubPlace>
     <genName corresp="https://www.geonames.org/2895044/jena.html">Jena</genName>
    </pubPlace>
    <date>2026</date>
    <distributor>
     <addName>DFG project “Caucasian narratives in the discourse of comparative fairy tale research”</addName>
     <ref target="https://github.com/edadunashvili">Software und Texte</ref>
    </distributor>
    <availability>
     <p>
      <ref target="https://creativecommons.org/licenses/by/4.0/">CC BY</ref>
     </p>
    </availability>
   </publicationStmt>
   <sourceDesc>
    <bibl type="digitalSource">
     <ref target="https://titus.uni-frankfurt.de/texte/etca/cauc/svan/spto2/spto2.htm">TITUS</ref>
     <title xml:lang="rus">Кипшидзе, Иосиф Алексеевич: Грамматика мингрельского (иверского) языка с хрестоматией и словарем [I. Kipšidze (I. Q̣ipšiʒe), Grammatika  mingrel'skago (iverskago) jazyka s xrestomatieju i slovarem]</title>
     <author>
      <name>
       <persName>
        <forename>Ioseb</forename>
        <surname>Kipshidze</surname>
       </persName>
      </name>
      <idno type="gnd" corresp="https://d-nb.info/gnd/133697460">133697460</idno>
     </author>
     <pubPlace>S.-Peterburg</pubPlace>
     <publisher/>
     <date when="1914">1914</date>
    </bibl>
   </sourceDesc>
  </fileDesc>
  <profileDesc>
   <langUsage>
    <language ident="xmf">
     <index indexName="iso639-3"/>
     <ref target="http://www-01.sil.org/iso639-3/codes.asp"/>
    </language>
   </langUsage>
   <textClass>
    <keywords>
     <term type="writingSystem">utf-8</term>
    </keywords>
    <keywords scheme="http://uri.gbv.de/terminology/bk/">
     <term ref="http://uri.gbv.de/terminology/bk/18.92" key="18.92">Sonstige asiatische Sprachen und Literaturen</term>
     <term ref="http://uri.gbv.de/terminology/bk/17.97" key="17.97">Texte eines einzelnen Autors</term>
    </keywords>
    <keywords scheme="http://textgrid.info/namespaces/metadata/core/2010#genre">
     <term>prose</term>
    </keywords>
    <keywords scheme="https://d-nb.info/gnd/">
     <term ref="http://d-nb.info/gnd/4136947-6" xml:lang="de">Volkserzählung</term>
    </keywords>
    <keywords scheme="http://www.folklore.uni-jena.de/?content=attribut_a">
     <list>
      <item/>
     </list>
    </keywords>
    <keywords scheme="http://www.folklore.uni-jena.de/?content=attribut_c">
     <list>
      <item><ref target="https://github.com/Kaukasiologie/Maerchenforschung/blob/main/Annotation/">Motiv-Index im GitHub-Repository ansehen</ref></item>
     </list>
    </keywords>
    <keywords scheme="http://www.folklore.uni-jena.de/?content=vorurteile">
     <list>
      <item/>
     </list>
    </keywords>
   </textClass>
   <creation>
    <placeName>
     <country ref="https://www.geonames.org/614540/georgia.html">Georgia</country>
     <region ref="https://www.geonames.org/865543/samegrelo-zemo-svanetis-mkhare.html">Samegrelo and Zemo Svaneti</region>
     <district ref="https://www.geonames.org/610823/zugdidi-municipality.html">zugdidi-municipality</district>
     <settlement/>
    </placeName>
    <date/>
   </creation>
   <particDesc>
    <person role="speaker">
     <persName>
      <forename/>
      <surname/>
     </persName>
     <age/>
     <birth>
      <date/>
      <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html">Samegrelo and Zemo Svaneti</region>
       <district ref="https://www.geonames.org/610823/zugdidi-municipality.html">zugdidi-municipality</district>
       <settlement/>
      </placeName>
     </birth>
    </person>
    <person role="researcher">
     <name>
      <persName>
       <forename>Ioseb</forename>
       <surname>Kipshidze</surname>
      </persName>
     </name>
     <idno type="gnd" corresp="https://d-nb.info/gnd/133697460">133697460</idno>
    </person>
   </particDesc>
  </profileDesc>
  <revisionDesc>
   <listChange>
    <change/>
    <change/>
   </listChange>
  </revisionDesc>
 </teiHeader>
  <text xml:id="cc_xmf_xmf_128">
    <body>
      <head>27. ხრისტაგანი დო ბელთაგანი ტარიელეფიში არიკი</head>
      <p>1.</p>
      <p>ქოჸოფე ართი ხენწიფე. ნოჸვე ართი ცირასქუა. თიში უჯგუში ცა დო დიხა შქას მუთა დჱბადებუდუ. ათე ხენწიფეს ქიგიანთხჷ სერით მუდგარენქჷ დო მიდუუღუ მუში ცირასქუა. გიათხოზეს ბრელი, მარა (5) მუთუნი ვა ძირესჷ.</p>
      <p>ათე დროს ნოცხოვრებუე ართი ტყაშიკოჩი; ღორონთიშა ჸოოფუ პიჯალა მეჩამილი, დღასჷ კოჩიშა ვე გშართუკო ნი, ირო ტყას დოდირთუკო ნი. დიხა-არდგილი აფუდუ მერჩქინელი მუში დუდიშო, თიშენი ნამუდა მუკი-მუკი მოსანძღვრეეფი ნდემეფი ჸუნდუ, ჯალემცჷ ვა (10) არზენდუ ოკვათალო. თიცალი შელებუანი კოჩი რდჷ, არძა ნდემემც ოშქურუდჷ.</p>
      <p>ართიშა თე ტყაშიკოჩქ მიდართჷ მუში არდგილი გეშეელუკო ნი, მუთუნი ვა დააოხრესჷკო ნი ნდემემქ. ართი განიშე წყარიპიჯი რდჷ. ათე წყარსჷ ქალაჸუნუ. ბჟაქჷთი ალულას ქიმიოდირთჷ. გიოჯინჷ წყარსჷ (15) ნი, ზისხირიში წიკვილო ქოძირჷ. გუუკვირდჷ: "თე წყარი ჩე რდუა, ასე მუ ორე ჭითა რენია, თენა ოკო ქობძირევე!" მიდართჷ ეკი-ეკი წყარიპიჯითჷ დო დიისერჷ. ართი დიხაშა მიანჭჷ, ქოძირჷ მუდგარენი წყარსჷ ქინიისოფუ ნი. ქიმერთჷ ხოლოშა ნი, ქოძირჷ ნდემეფი, ჟირი, ართიანცჷ ქაარკინჷნა ნი. ათენეფიში ზისხჷრითი ჸოფე წყარი (20) წიკვილი. მელე მიკააჯინჷ ნი, ქეკორე, ბჟაცალო ეკორწკინჷნცჷ ნი, ეფერი. ქიმერთჷ ტყაშიკოჩქჷ ნდემეფიშა, გელეენწყჷ ლეკური, მოურქუ დო ჟირიხოლო ნდემეფი დოჭკირჷ, წყარსჷ ქომეჩჷ ოღალარო. თე დროს მელეშე დუუძახჷ, ბჟაცალო ეკორწკინჷნდჷ ნი, თიქჷ:</p>
      <p>-- ქრისტიანე ხოლო ვა რექია?</p>
      <p>(25) -- ვა გაშქურინას, -- უწუუ ტყაშიკოჩქჷ, -- მა ქრისტიანე ვორექჷ დო სი მინ ორექჷ ნი, ქომიწიი!</p>
      <p>-- მა ვორექ ხენწიფეში სქუა; სი ჸვილი ნი, ეთი ნდემქჷ ქომიხვამილუუ, მოლამიჸონუ აშო. ათე წყარიწკჷმა მაჟირა ნდემქ ქჷდოხვადჷ დო ჩქიმი მიდაღალა მუუნდომუ. ეთი დროს რდჷ, სი მააჭიშე (30) ნი, ჩხუპენდესჷ ნი დო დოჸვილი ნი.</p>
      <p><pb n="83"/> ტყაშიკოჩქ უწუუ ხენწიფწში სქუა-ძღაბის:</p>
      <p>-- მა ღორონთიშა მაფუ პიჯალა მეჩამილი, ტყაშე დღას ვე კლაფრთე ნი. სი მინდოროშა გეგჷშაიჸუნა დო უკული სქანი ჸუდეშა მიდართი.</p>
      <p>(5) მარა ძღაბიქ უწუუ:</p>
      <p>-- მა სქანი დათხია ვე შემილებუ მუთუნინერო.</p>
      <p>ტყაშიკოჩქჷ მიდეჸუნუ მუში ორენჯი არდგილიშა. რენა თექჷ ჟირხოლო. მუკიილჷ გვერდი წანაქ, ძღაბიქ დემონკათჷ, დროქჷ ქომორთუ ბაღანაში დაბადებაში. ტყაშიკოჩქ უწუუ ძღაბის:</p>
      <p>(10) -- მა ხვალე ვორექ ათე ტყას,. სი ქჷდიინჯირუქჷ ნი, კოჩი გოკო ხეში მანწყუუ. მა მუთუნი ვე შემილებუ.</p>
      <p>-- მა სქანიწკჷმა ოკო დობღურეე, შხვადო სოთინი ვა მალინე, -- უწუუ ძღაბიქ, მარა ტყაშიკოჩქჷ ვა დუუჯერჷ:</p>
      <p>-- სი ოკო სქანი ჸუდეშა მიდართე ნი. მა ტყაშე გეგშაიჸონა (15) სერით, სქანი ჸუდეში ხოლოშა ქიმეგიჸონა.</p>
      <p>ძღაბიქ მუ ქიმინჷკო? -- "ჯგირია", -- უწუუ. მიდეჸონუ ტყაშიკოჩქჷ სერით, მუში ჸუდეში ხოლოს ქჷდაახუნუუ. გელეეღჷ ართი მარწკინდი ჯიბეშე, ქიმეჩჷ ძღაბისჷ დო უწუუ: "სი დეგებადებუნია ბოში, სახელი ქიგიოდვია "ხრისტაგანი". ათე მარწკინდი ხეთე (20) მარძგვანი ხეში კითის ქჷმააგია, დღასჷ ვა მიინწყასჷ, ირო კითის უღუდასია".</p>
      <p>ტყაშიკოჩქჷ მოლართჷ მუში არდგილიშა, ძღაბიქ მინიილჷ მუში ჸუდეშა. ქოძირჷ დიდა დო მუმაქჷ, ახიოლეს: "ჩქინი სქუაქჷ ქომორთუა".</p>
      <p>(25) მაჟირა დღას ქიმინეს დიდი კამპანია, ბრელი კოჩი ჸუნდეს დაპეჯებული. შქადღას ძღაბის ქვარაში ჭუა ქუდუუჭყუ. ქჷდაანჯირეს ლოგინო დო ქჷდეებად ბოშიქჷ. დიდაქჷ თქუუ: "სახელი თეში ხრისტაგანი ორდასია, მუში მუმაქჷ თეში მოჩინუა".</p>
      <p>არძაქ თანახმათ გინირთეს, მუში მარწკინდი მარძგვანი ხეში (30) კითის ქჷმააგეს. მუკიილჷ სუმი თუთაქჷ, ბაღანა ჯგირი ღონიერო ქოძირეს. ხენწიფეს ახიოლჷ: "ენა მიდჷგარენი ურიგო კოჩიში სქუა ვა რენია".</p>
      <p>ესხი მუ გუვაგრძელა, ბაღანაქ მინდორცჷ ლაჸაფი ქჷდიიჭყჷ შხვა ბაღანეფიწკჷმა. ართი დღასჷ მუში ბაბუ-ხენწიფეს უწუუ:</p>
      <p><pb n="84"/> -- გამიკეთებაფეე ქაშვილი დო ქასაგანი, ჟირხოლო ფულანდიში; წონათჷ ჟიროში ფუთიქ იჸუასჷ ნი, ეფერი.</p>
      <p>-- ძალამი ჯგირია, -- უწუუ ბაბუქ.</p>
      <p>ვე ეხერხჷ , მარა მიდააჩქუ კოჩი ჭკადჷშა. დააჭკადაფუ შქვილი დო (5) საგანი, მარა მოღალაქჷ ძნელქ აჸიის. მიდააჩქუ ხენწიფექ კამბეშეფი ურემამო დო ქიმიიღეს ძალამი ცადაში თუდო. ოზეს მუნილესჷ ნი, ბაღანაქჷ ქოძირჷ, ირულუ, ქიმიაზადჷ ურემცჷ, ქიმეკინდჷ ხე შქვილი დო საგანცჷ, უცბაშე გეეჭოფჷ. ირკოცჷ გუუკვირდჷ: "ენა ფარსაგი კოჩი ვე ეჸინია!"</p>
      <p>(10) ქჷდეეკინჷ ხესჷ ხრისტაგანქ, ქა̄ჸოთჷ საგანი ეშე. უჯინეს შხვა კათაქ, მარა თოლც ქაწაადინჷ, თიცალი მანგარაშე უჸოთამუ. ბრელი ხანიში უკული საგანქჷ დიხას ქიგიაჩანჷ. ქიმერთეს საგანიშა. სუმენეჩი კოჩქჷ, მარა საგანქჷ დიხაშე ვე გჷშაანწყესჷ. ესხი ხანც ირულუ ხრისტაგანქჷ, ქიმერთჷ დო მუში საგანი უცბაშე ქიხვამილუ. თეცალი ამბე (15) ძირესჷ ნი, ირკოჩი რაგადაანდჷ: "ათექ ოკო იჸუასიე ტარიელეფიში პატონქჷ".</p>
      <p>ხრისტაგანქჷ ქიდიიჭყჷ ონადირუშა გილუულა. ეფერი ონჯუა ვე ეჸუაფუდუ, ნადირეფი შხვა დო შხვა ვა მიიღჷკო ნი. ანწი გვალე დეეკაბეტჷ ხრისტაგანქჷ. ეშა ირკოც ოშქურუ, თიშენი ნამუდა თეში (20) მანგარა ბოში დიორდე მითინსჷ ვო უძირჷ.</p>
      <p>ართიშა ხრისტსგანქჷ მიდართჷ ონადირუშა. გილართჷ ბრელი, მარა მუთუნქჷ ვა აჸვილჷ. ონჯუას დიირთჷ მუში ჸუდეშა. შარას მუურცუ შეწუხებულო ნი, მიოჯინჷ ართი მინდორიშე, ქოძირჷ, ოსურცჷ ხუცჷ ფოხალი წყარიში ეფშა ქიკლაადგჷ ნი. იფირქჷ ხრისტსგანქჷ: (25) "დაბა ეთი ფოხალი ხუჯიშა ქიგლჷმატახენია და". ქა̄ჸოთჷ საგანი, ქჷმაახვამილუუ ფოხალსჷ დო გოტახჷ. წყარქ ოსურცჷ ვიშო ქიგნაწუუ ტანსჷ. მუკაართჷ ოსურქჷ დო უწუუ ხრისტაგანი-ტარიელცჷ:</p>
      <p>-- ნანა-სქუა, ჩქიმი ფოხალი ვა ტახიკო ნი, შხვაქ ვა გაშუო ოჸოთამალქჷ? ასეიანი ბოშემცჷ გიჩქჷნა ხეში მარწკინდიში მოგაფა, ენა (30) ჯვეში ტარიელემცჷ ვო უჩქჷდჷ.</p>
      <p>ხრისტსგანქ მუთუნი ვო უწუუ, გამიინწყჷ ხეთე მარწკინდი დო ჯიბეშა ქალეედუ. მოლართჷ მუში ჸუდეშა. იმჷ სერც ქჷდიინჯირჷ გური შეწუხებულო. მაჟირა ოჭუმარეს გეედირთჷ, ოჭკუმალი ოჭკუმუ, დიდასჷ დუუძახჷ:</p>
      <p><pb n="85"/> -- მორთია აშო!</p>
      <p>დიდაქჷ ქიმერთჷ.</p>
      <p>-- ართის გიწიინქჷ დო თინა ვა მიფულა: ჩქიმი მუმა მინ ორე ნი, თინა ოკო ქომიწუე.</p>
      <p>(5) დიდაქ შიიწუხჷ, მარა მუ ქიმინჷკო? ქუწუუ:</p>
      <p>-- სქანი მუმა ტყაშიკოჩი რე. ინა ირო ტყასჷ მითორე. ღორონთიშა პიჯალა აფუ მეჩამილი, კოჩიშა ვე ეგშართასჷ.</p>
      <p>-- სოლე რენია? -- კითხჷ ხრისტსგანქ. დიდაქ უწუუ;</p>
      <p>-- ათე დო ათე მუხურცია, -- კითითჷ ქააწურუ.</p>
      <p>(10) მიიგორუ ხრისტაგანქ მუში რაში, ნამუთჷ გინახუნა ვა რე შურო დაბადებაშე ნი, ეფერი. გეგმი̄ჸონეს რაში ჯაჭვეფითჷ. ხრისტაგანქჷ ქიმერთჷ, გოფუჩონჷ დო ონანგერი უცბაშე ქომჷნოდგჷ. გეეჭოფუ მუში შქვილი დო საგანი, ჸუდეს დიიჩინჷ; "მა ჩქიმი მუმაში ოგორჷშა ვურქია".</p>
      <p>(15) ქიგედოხოდჷ რაშის, ოკურქუ დო მიდართჷ ჟი დო ჟი ჰაერით. თი ტყაში ხოლოსჷ ქჷდაასხაპუ. მიშეელჷ ტყაშა, გორჷ მუში მუმა, მარა ვა ძირჷ. ეში მუმა გამოთხოზაფუ ნდემემცჷ, ჯალეფი დუუოხრებუნა დო თიშენი. აშო დიირთჷ ტყაშიკოჩქჷ დო მუურცჷ ნი ქოძირჷ, რაში ტყასჷ ქაშედიარცჷ ნი დო ბოში მუში დუდიშო ქიგლუურცჷ ნი.</p>
      <p>(20) -- ეი! მუ კოჩი რექია? -- დუუძახჷ ტყაშიკოჩქ. -- მიქჷ რე ჩქიმი ტყაშა მუთულა გაბედიე?</p>
      <p>-- მა ვორექ, მუ გოკო? მოზოჯი, მუთუნი ქჷგაქიმინე და! -- დუუძახჷ ხრისტაგანქჷ.</p>
      <p>-- ჩქიმი წიმოძახება ხრისტაგანი-ტარიელიში მეტი შხვაქ ოკო (25) ვა გაბედჷკო, -- დუუძახჷ ტყაშიკოჩქჷ.</p>
      <p>მარა ხრისტაგანქ ვე ეშქიდუ სახელიში რაგადი, გეეჭოფჷ მუში საგანი დო ქაჸოთჷ ტყაშიკოცჷ. ტყაშიკოჩქჷ ხეთ ოჭოფუ საგანი. უჯინჷ ხრისტაგანიშ ხესჷ, მარა მარწკინდი ვა მაახვილუ: "ენა ჩქიმი სქუა ოკო ვა რდასჷ ნი, ვარა ხესჷ მარწკინდი აღვენუაფუდუ". ეუკინჷ (30) ტყაშიკოჩქჷ შქვილი დო საგანსჷ დო ქააჸოთჷ, ქომოხვადჷ ხრისტაგანცჷ, ეკირთჷ დო ქჷდაანთხჷ. მოლართჷ ტყაშიკოჩქჷ, ქომორთჷ დო გააჯინჷ თე ღურელცჷ, ხელეფი ქუუძირუ, მარა მარწკინდი ვა მააგჷ. -- "დაბა ეგებჷ ჯიბეშა მუთუნი ალუძუდასია", იფირქჷ თიქჷ. ჯიბეშა გალეეღჷ ხე, გელეეღ ბუმაშნიკი; გაანჯჷ ნი, გელეერჷ ქაღარდიში <pb n="86"/> მეკირილი ჭიჭე საქონელი; გონწყჷ ქაღარდი, ქოძირჷ მუში მინაჩემი მარწკინდი. ქიმიოღვარუუ ართი, ქოზეპუ ჯასჷ დუდი, ეკირთჷ ჯაქ, მაჟირა ჯასჷ ქიმნაანთხჷ, მაჟირაქ ეკირთჷ დო მასუმასჷ ქიმნაანთხჷ. ათაში-ათაში ქიმნაანწყუ ვიშო-ვიშო ქეჸანა. ქომორთ ხოლო ხრისტაგანიშ (5) ხოლოშა, ქიმიიგჷ დუდიშა ხე, ქიმიოღვარუუ ხოლო. ქოზეპჷ ჯას დუდი, ჯალეფი ართიანცჷ მიოტერხჷ ვიშო-ვიშო. ირიართო ღვარანცჷ ტყაშიკოჩი, ნდემემც აშქურინესჷ: "ენა მუდგარენი ჯგირი ოკო ვა რდასჷ ნი", -- თქვიის დო არძოქ გეგნოციისჷ შხვა არდგილეფიშა.</p>
      <p>ტყაშიკოჩი ხოლო დო ხოლო უმოსის ღვარანცჷ, თაში ნამუდა (10) ღორონთქჷ ქჷგეეგონჷ ათე ტყაშიკოჩიში ღვარაფი. ტორონც დუუძახჷ დო უზოჯჷ: "მიდართი სი, ქოძირი, მუ ორე, თი კოც უჭირცჷ ნი".</p>
      <p>მოლართჷ ტორონჯქჷ, ქოძირუ: ღურელი მინდორც ქიმჷწოძჷ; ართი კოჩი ქიმუურცჷ ხოლოშა, მიინჭანც დუდიშა, ქიგიიჭყანცჷ ღვარაფის, ქიმიოგანცჷ ჯასჷ დუდსჷ, ეკირთუ ჯა დო ვიშო-ვიშო ჯალემცჷ (15) მენწყუნცჷ. ქჷგოლიებუ ხოლო-ხოლოს დუდიშ მიოგამალი ჯალეფი. ქოძირჷ ათენა არძა ამბე, მუს ორთჷდჷ ნი ათე კოჩი. თიცალს თხილაანდჷ, ღურელცჷ ჭანდის ვე გიოფურინუანდჷ. მიდართჷ ტორონჯქჷ, ათე ამბე ირიფელი ქუუწუუ ღორონცჷ. ღორონთქჷ ქიმეჩჷ ართი პლატოკი ტორონცჷ დო უწუუ: "სი ათენა მიდეეღი ნიძგვითი, ქიმერთი (20) ღურელიში ხოლოშა; მოუთხილეე თი კოცჷ; ჯაში დუდიში მიოგამუშა მიდართასჷ ნი, თიმწკჷმა ათე პლატოკი ჟი ქჷმნააჸოთი ღურელცჷ ჩხვინდი დო პიცჷ. სი სქანი დუცჷ მეეხვარი".</p>
      <p>მიდეეღჷ ტორონჯქჷ პლატოკი, ქიიშუ დრო, გეგნოფურინჷ ღურელცჷ დო პლატოკი ქიგიოჸოთჷ ჩხვინდი დო პიცჷ. მუქჷ ვიშო (25) ქოფურინჷ. ტყაშიკოჩი მოღვარაანცჷ დო მუურცჷ ნი, ქოძირჷ, ღურელი ბოში ჟი ქიგერე ნი. ირულუ, ქაატაკჷ, გააჯუნჷ დო უწუუ:</p>
      <p>-- სახელი მუ რჯოხონია?</p>
      <p>-- მა ბჯოხონია ხრისტაგანი, -- უწუუ თიქჷ.</p>
      <p>ანწი ირიფელი ქიშიიტყვეს ართი-მაჟირაში ამბე, მუჭოთი მუმა (30) დო სქუა რენა ნი. ხრისტაგანი ქალუურდჷ მუში მუმას ბრელი ხანცჷ. ბოლოს ტყაშიკოჩქ უწუუ მუში სქუასჷ:</p>
      <p>-- სი მეუ ანწი სქანი ჸუდეშა დო გიჩქჷდას, სი ამხანაგო დეეკინი "ბელთაგანი-ტარიელი" რუფი ტარი-ელიში სქუა.</p>
      <p>გეგმეეთხიის ართიანცჷ. მიდართჷ ხრისტაგანქ მუში შარაშა.</p>
      <p><pb n="87"/> 2.</p>
      <p>მეურცჷ ხრისტაგანი მუში შარასჷ დო ფირქენს: "მა ოკო დობგორე ბელთაგანი-ტარიელია". ოკურქუ რაშის, ქალაასხაპუ ართი ზღვაპიცჷ. ქიგიაჸუნუ შარას, იდჷ, იდჷ ამჷსერი, ჭუმე დო ქიშეხვადჷ ორთუშარასჷ. ართი შარაშე მიოჯინჷ ნი, ქომორჩქჷ კვარიაში დუდიში (5) მაშხვა მუდგარენი. იფირქჷ: "ნანდულო კოჩი ოკო ორდასჷ ნი". გოურქუ რაშის, მიანჭეს ართიანიშა. ჰავაქ ქჷმაანჯირჷ ხრისტაგანი- ტარიელცჷ, თეში ნამუდა ულას აწუხენდჷ, მარა ხრისტაგანიში ჰავათჷ ვიშო მიოჯანჷდჷ თეურენი მუმაულარი კოცჷ. ხრისტაგანქ ქიიჩინჷ: "ნანდულო თენა ოკო ორდასიე ბელთაგანი-ტარიელი". ბელთაგანქჷთი (10) გური ქუუჩჷ: "ნანდულო ხრისტაგანი-ტარიელი ოკო ორდას, თეურე მუურცჷ ნი, თინავა". მიანჭეს ხოლოშა, მარა წოხოლე გამარჯება ვართჷ იქჷ უწუუ დო ვართჷ იქჷ. მიკულეეს ართიანცჷ. დიირთჷ ხრისტაგანქჷ დო დუუძახჷ:</p>
      <p>-- გამარჯება, ჯიმა, ბელთაგანი-ტარიელიშია!</p>
      <p>(15) დიირთჷ ბელთაგანქჷ დო უწუუ:</p>
      <p>-- გოგიმორძგუ, ჯიმა, ღორონთქჷ ხრისტაგანი-ტარიელცია!</p>
      <p>გეგწუუღეს ხე ართიანსჷ დო გააჯუნესჷ. ქოდოდოხოდეს ართი ჯაში ოროსჷ, ქიმიისვანჯეს, ქჷდიიჭყეს ჩიება. ბელთაგანქჷ თქუუ:</p>
      <p>-- ართი დიხას ნდემეფი ოხორანა, მუკი-მუკი გალავანი გოუჸუნა, (20) რკინაში კარეფი ოზეშა მინალჷშა გილუბუნა. ოზეს გალე მუკი-მუკი ჩხე წყარი გოჸუნს თიცალი, ნამუდა მუსჷთჷ მიკაწენსჷ ნი, ირიფელსჷ დოჭუნსჷ. ეთი ნდემემცჷ ჸუნს ართი და თიცალი, ნამუდა ბჟა დო თუთაცალო რწკინჷნცჷ. მარა მუს აკეთენცჷ? წყარიშა ვე მჷნიირთე; წყარსჷ მინორთე ნი, გალავანიშა ვე მჷნიირთე; ოზეში კარეფიშა ვე მჷნიირთე, (25) თიშენი ნამუდა თითო ჭიშკარი ანთასი ფუთიანი რე.</p>
      <p>-- აბა, ჯიმა, ბელთაგანი-ტარიელი, მიიფშათჷ თი არდგილიშა. მუთჷ მაღოლენა ნი, ღორონთი ძირჷნც, -- უწუუ ხრისტაგანი- ტარიელქჷ.</p>
      <p>გედირთეს ტარიელემქჷ, ქიგედოხოდეს მუშუში რაშემცჷ, გოურქიისჷ (30) დო ქიმერთეს ნდემეფიში ჸუდეშ ხოლოშა, სოდეთჷ ჩხე წყარი მუკი-მუკი გოჸუნსჷ ნი, თექჷ. ბელთაგანი-ტარიელქ უწუუ:</p>
      <p>-- ა, ჯიმა, ათენა რე ეთი წყარი. მუთჷ მინირთე თაქჷნეშე?</p>
      <p>-- ჰე, ჯიმა, ბელთაგანი, -- უწუუ ხრისტაგანქჷ, -- ქიგედოხოდი <pb n="88"/> სქანი რაშის; მა გიწუე "ჰე"-მაქჷ ნი, თინწკჷმა რაშისჷ მართახი ქიგიაშქვი, უნწარაში ვე ეჸიდასჷ ნი, ეფერი.</p>
      <p>ხრისტაგანქჷ ქიმეკინდჷ ხე ბელთაგანიში რაშიში კუდელიში ჯინცჷ დო დუუძახჷ: "ჰე, ბოშიაა!"</p>
      <p>(5) ქიგიაშქუ ბელთაგანქჷ მართახი რაშისჷ. ათე დროს გეეჭოფჷ რაში ხრისტაგანქჷ კუდელითჷ დო ქა̄ჸოთჷ მელე. ბელთაგანქჷ ქეკაასხაპუ მელენი ძგასჷ. ხრისტაგანქ ეშეელჷ მუში რაშიშა, ქიგიაშქუ მართახი დო ქეკაასხაპუ მელენი ძგასჷ. თე დროს დიისერჷ. ქიმერთეს გალავანიში ძგაშა, იმჷ სერც მიისვანჯეს თექჷ. ოჭუმარეს ბჟაში სინთექჷ (10) ქიიჸუ ნი, გედირთეს ჟირხოლო ტარიელემქჷ. ბელთაგანქ უწუუ ხრისტაგანცჷ:</p>
      <p>-- ასე მუჭო ოკო ფქიმინათ?</p>
      <p>-- მოლართი, ჯიმა, აშო! -- უწუუ ხრისტაგანქჷ.</p>
      <p>მიდართეს რკინაშ კარიშა. ქიმეკინდჷ ხე ხრისტაგანქჷ, ჟირხოლო (15) კარეფი გოსოფუ, მარა ე დროს დემეფი ვა ჸოფენა გოკურცხინაფილი. ქიმერთეს შქაოზეშა ნი, ქიიგინესჷ დემემქჷ, გეგმოციის გალე, მარა ხრისტაგანი-ტარიელქ მიდართჷ წოხოლე, გელეენწყჷ ლეკური, ქაშააკათჷ ნდემემცჷ. მოუსვესჷ დო ჭკირეს, თაში ნამუდა ჟირხოლო ტარიელეფი ონჯუაშა ქოჸვილჷნდესჷ ნდემემცჷ. გაათეს არძა დო ბოლოს (20) ჸუდეშა მინიილესჷ. ქოძირეს, კოჩიში თოლი უჯგუშის ვა ძირენდჷ ნი, ეფერი ცირა. მარა ცირაქ დოშქურონდჷ.</p>
      <p>-- ვა გაშქურინასია! -- უწიის ცირას ტარიელენქჷ.</p>
      <p>იმენდი მეჩესჷ. ქელენჯირეს ლოგინცჷ, ქიმიისვანჯეს ნაშულედი კათემქჷ. მაჟირა დღას ოჭუმარეს გედირთეს ტარიელენქჷ, ოჭკუმალი (25) ოჭკუმეს, გიილეს, მიილესჷ, მარა ბელთაგანი-ტარიელც ირფელი შხამი აფუდუ, მუშენიდა ეთი ძღაბიქჷ ქეჸოროფუ, მარა ხრისტაგანიშა ოშქურუდჷ: "ეგებჷ მუს უჸორდასჷ დო მუს ოკოდას ჩილოვა".</p>
      <p>შქადღას ჸუდეშა მინილესჷ ჟირხოლო ტარიელენქჷ დო თე ძღაბიქჷ. ქოდოდოხოდეს წორო. ხრისტაგანქ უწუუ:</p>
      <p>(30) -- ჯიმა, ბელთაგანი-ტარიელი, თენა ორდასჷ სქანი ოსური დო ჩქიმი ნოსა.</p>
      <p>ბელთაგანც ახიოლჷ, მარა ძღაბის ჭექჷ ქეეწყინჷ, მუშენიდა ხრისტაგანი- ტარიელი უჯგუში რდჷ. ჟირი თუთასჷ ქორდეს წორო. გეეთუ ჟირი თუთაქჷ ნი, ხრისტაგანქ უწუუ ბელთაგანი-ტარიელცჷ:</p>
      <p><pb n="89"/> -- მა, ჯიმა, ასე ოკო იბდე. თქვა გიჩქჷნა, მუჭომი ჭკვერაშე იჸიითჷ ნი.</p>
      <p>გეგჷმუჸუნეს რაში ხრისტაგანი-ტარიელცჷ. ბელთაგანიში ჩილქჷ გეგმიიღჷ აბჷგათჷ მუდგარენი საქონელი, ქიმეჩჷ ხრისტაგანცჷ ხესჷ (5) დო უწუუ:</p>
      <p>-- ათეს ინოძჷ სუმინერი მუკოქუნალი: ართი ორქოში, მაჟირა ირფელი ვარჩხილიში, მასუმა ირფელი ლინჯიში.</p>
      <p>გეგწუუღჷ ხრისტაგანქჷ აბჷგა, ქჷმჷკააკირჷ რაშის; გელეეღჷ ჯაყვა, ქიმეჩჷ ბელთაგანცჷ დო უწუუ:</p>
      <p>(10) -- მა, ჯიმა, გაჭირებული იპიიქ, ათე ჯაყვაში პიჯი მუჟამც ეზისხირებუ ნი.</p>
      <p>გეგმეთხიის ართიანცჷ. მიდართჷ ხრისტაგანქ მუში შარაშა.</p>
      <p>3.</p>
      <p>ხრისტაგანქ ოკურქუ რაშის, ქალასხაპჷ ზღვაპიცჷ. მეურცჷ შარასჷ ნი, ქოძირჷ ართი დედიბი. დედიბის კითხჷ:</p>
      <p>(15) -- სონი სახენწიფო რენია თენა?</p>
      <p>-- ენა რენია უჩა ხენწიფეში სახენწიფო, -- უწუუ დედიბიქჷ.</p>
      <p>-- თე ზღვას მელე მუ ორენია?</p>
      <p>-- ნანა-სქუა, -- უწუუ დედიბიქ, -- მელე რე ჩე ხენწიფე. ექიანი სახენწიფო კათა არძა გახარებული რე. თი ხენწიფეს ჸუნცჷ სუმი ცირა- (20) სქუა. თინეფიში მეტი მუთუნი ვა აპალუ.</p>
      <p>ათენა ქჷგეგონჷ ხრისტაგანქჷ ნი, -- "შვიდებითია, დიდა!" -- უწუუ დედიბისჷ.</p>
      <p>წიმიიკინჷ ჭე, ხრისტაგანქჷ გიმეელჷ რაშის, გელეეღჷ აბგაშე ლინჯიში მუკოქუნალი. მუშ მუკოქუნალი ქჷდააჸოთჷ, ქიმკიიქუნუ (25) ლინჯიში მუკოქუნალი. ქინაასხაპჷ ზღვას რაშით, გოურქუ დო ეკიილჷ მელენი ძგასჷ. მიდართჷ ხრისტაგანქ ართი დღაში შარა, გიმეელჷ რაშის, გამაანწყჷ ონანგერი. გელეეღჷ აბგაშე ორქოში მუკოქუნალი დო ვარჩხილიში. ათენეფი რაშიში ჸუცჷ ქალადუ. უწუ რაშისჷ:</p>
      <p>-- მეუ სი, იდიარი; მა დოგიძახე ნი, თიწკჷმა ქომორთი.</p>
      <p>(30) რაშიქ მიდართჷ ოდიარეშა. დააჭყჷ ულა ხრისტაგანქჷ მინდორცჷ, მიეხოლჷ ხენწიფეში დოხორესჷ. ათე დროს მეღეჯესჷ მუში ღეჯეფი ქუმურაჸჷ. ხრისტაგანქ უწუუ მეღეჯესჷ:</p>
      <p><pb n="90"/> -- სქანი მუკოქუნალი მა ქომუჩი დო ჩქიმი სი ქოგიღუდასია. მეღეჯექ ჭა ხანც გეორჩანჷ დო უკული უწუუ ხრისტაგანცჷ:</p>
      <p>-- ჩქიმი მუკოქუნალი ხარცქილი რე დო სქანი ლინჯიში რე.</p>
      <p>-- სი მუსჷ გორჷ -- უწუუ ხრისგაგანქჷ.</p>
      <p>(5) გამკაანწყჷ მეღეჯეს მუში მუკოქუნალი დო მუში ლინჯიში მუკოქუნალი მეღეჯესჷ ქიმეჩჷ. მეღეჯექჷ ქიმკიქუნუ დო მიდართჷ. ხრისტაგანქჷ მეღეჯეში მუკოქუნალი ქიმკიქუნუ. მუში შარას მეურცუ მეღეჯე დო კინი იჯინე: "ვარი თე ლინჯიში მუკოქუნალი ვე მჷდამღასია".</p>
      <p>ოშქურუ ნი თეში მეღეჯექჷ, მუდგა ღორონთი ნი, მუში ჸუდეშა (10) ქიმერთჷ. ანწი ესხი მუ მუგოწყინუათჷ, ხრისტაგანქჷთი ხენწიფეში ჭიშკარიშა ქიმერთჷ. კარი ფართაშე ქოძირჷ. ვიშო მინიილჷ. ხენწიფეში მოინალე ბოშემქჷ ქოძირესჷ ნი, ართიანსჷ დუუძახესჷ: "ჩიჩიე მუურცია". ართიქჷ თქუ:</p>
      <p>-- ენა მა მოკო ჩქიმი მოხვარეთ, ოცხენეში გიმოწიმინდუას (15) მიიფხვარუა.</p>
      <p>-- მუსჷ რე სი იჩიებუქჷ ნი? -- თქუუ მაჟირაქ. -- ინა მა მოკო ოზეში მაქოსალო.</p>
      <p>მარა ქუჩერქჷ ქჷმააჭიშუუ თენეფიში რაგადისჷ დო თიქჷ მიდეჸუნუ ცხენეფიში მაწიმინდალო. ათე ხრისტაგანს თუმა გოჩანს (20) ქუჩუჩია დო ათეშ გურიშენი მოინალემქჷ ქიგიოდვეს თის სახელი "ქოჩორა". რე ქოჩორა თაქჷ დო წიმინდანცჷ ცხენემცჷ. თიცალი წიმინდუა უჩქუ, უჯგუში კოჩიში ხესჷ ვა აწიმინდე. ართი დღას ხენწიფექ ოგულებუშა მიდართჷ კარეტათჷ. დეეკვირჷ ცხენემცჷ, კითხჷ ქუჩერცჷ:</p>
      <p>(25) -- თე ცხენეფი მიქჷ წიმინდუა?</p>
      <p>-- ართი ჩიჩიექ მორთჷ, ქოჩორას უძახჷთ, ეთინა პუნცჷ ცხენეფიში მაწიმინდალო, -- მააშინჷ ქუჩერქჷ.</p>
      <p>ხენწიფექ ონჯუას დიირთჷ დოხორეშა. ქომორთჷ ნი, ქოძირჷ ქოჩორა. ახიოლჷ ხენწიფესჷ დო ქიმიაბარჷ ქოჩორა პოვარცჷ დო (30) უწუუ: "ათეშა ოჭკუმალიში კეთება ქოდომიგურევა".</p>
      <p>ქოჩორა ქოჸუნდუ პოვარც ართი თუთასჷ დო ირფელიში კეთება ქიდიიგურუ. ართიშა პოვარი ვა რდჷ, ქოჩორა ხვალე აკეთენდჷ ოჭკუმალცჷ. სადილობაში დროს გეგმიღესჷ სადილი, ხენწიფექ ქუმკუდოხოდჷ სტოლცჷ. ათე ოჭკუმალემქ არძოქჷ ართიანიში უჯგუშიქ იჸუ.</p>
      <p><pb n="91"/> ხენწიფექჷ ქიიჭანუ ქოჩორა დო უწუუ: "ამუდღარი დღაში წიმიი სი იჸუაფუქჷ ჩქიმი ბაღჷში მუშეფიში უნჩაში. სი ოკო ქიმეჩე პილანი, მუჭო ოკო ბაღჷსჷ კეთება".</p>
      <p>მარდი გინააგჷ ქოჩორაქ ხენწიფესჷ. მაჟირა დღას ქიგიორინეს (5) მებაღეთჷ. ქოჩორაქჷ თიცალი ხე გიმიიღჷ, გვერდი წანაშა თექიანი მინულას მუთუნი ვა ღირსენდჷ. ბოჭკეფი აშადგჷდჷ ბაღჷსჷ წყარიში ჭკუდეფო. ათეშა მუშეფი ქიმიიშესჷ. ბოჭკეფც ეჭოფუნდუ ეჩი კოჩი, მარა ართი ბოჭკა ეფერი ოხოლჷდჷ, ოში კოც ვე იაჭოფედჷ, ართიშა ქოჩორაქ მოონჯუეთ მინიილუ ბაღჷშა. გიიჯინჷ ვიშო-აშო, ქომოკინდჷ (10) ათე დიდი ბოჭკასჷ ხე, გეეჭოფჷ დო მაჟირა დიხას ქჷდოდგჷ. ათე დროს ჟინი ატაჟაშე ხენწიფეში უკულაში ძღაბისქუაქ ქოძირჷ, ქოჩორაქ ქიმინჷ ნი, თინა.</p>
      <p>ჭა ხანიში უკული გიმელესჷ ხენწიფეში ცირასქუალემქჷ, მიდართეს ბაღჷშა ოგულებჷშა. გულეენა ბააღჷსჷ ნი, თე დროს ქოჩორას (15) ქჷდორულაფუ ჯაში ჯინცჷ. წოხოლე მეურცჷ უნჩაში ძღაბი, უკახალე გეჸუნცჷ გეჸვენჯი, თიში უკული უკულაში. ათე უკულაში ძღაბიქ მიკააჯინჷ ქოჩორას, კიდირი გონწყომილო ნორულუე. ძღაბიქ დეეკვირჷ ნი, ქიიჩინჷ, მუჭო ურიგო კოჩიში სქუა ვა რდჷ ნი დო ღონე მუჭომი უღუდუ ნი, ინა იშენი უჩქჷდჷ. მიდართესჷ ძღაბემქ ეშე (20) ატაჟაშა. ათე უკულაში ძღაბის ირო ქოჩორაში არზი უღუ.</p>
      <p>მუკიილჷ სუმი დღაქჷ. ხენწიფექჷ მუში ვეზირეფი დოშაყარუუ დო უწუუ:</p>
      <p>-- ათე ჩქიმი ძღაბეფი ოკო ართი დღასჷ გუვათხუე.</p>
      <p>-- ძალამი ჯგირია, პატონი, -- უწიისჷ ვეზირემქჷ, -- მარა სინჯალემქჷ (25) სოლე ოკო მორთასია?</p>
      <p>-- ირი სახენწიფოშე ოკო დობშაყარუათჷ ბოში კათეფი, -- უწუუ ხენწიფექჷ. -- თიმჷ დღასჷ დიარა ოკო გეგჷმუვონწყუათჷ, არძა სუმარეფი შეფას ოკო ქჷდუვოხუნუათჷ. მუჟამსჷთი შქა ჭკუმუა-შუმა იჸიი ნი, თინწკჷმა უნჩაში ძღაბიქ ოკო მინილასჷ შეფაშა. ართი უშქური (30) ხეს ოკო ქიმებჩათჷ. თი ძღაბიქ ოკო ქიმკაჸუნას მიკი-მიკი შეფასჷ ხენა ნი თექჷ დო მიდგასჷ გიშაგორონცჷ საქომონჯოთჷ ნი, თისჷ ქიმეჩას უშქური მუში, -- ათაში ოშქარქჷ დო ათაში უკულაშიქჷთი.</p>
      <p>ვეზირემქჷ თანახმათ გინირთესჷ. მაჟირა დღასჷ გეჷნააჯღონეს ირი სახენწიფოშა ქარღადეფი, საქმე მუშა რდჷ ნი, თიში დანიშნესჷ <pb n="92"/> დრო, გეგჷმაანწყიის დიარა. ქომორთჷ სუმარემქჷ, ხენწიფეეფიში სქუალეფითჷ რენა შხვა დო შხვა სახენწიფოშე. ირი ირგჷ ნი, ეფერი ბოშეფი ვა რე დოსქილადირი. ქჷდაახუნეს არძო. ქორე ანწი შქა შუმა- ჭკუმუა. ათე დროს გეგჷმიჸონეს უნჩაში ძღაბი. ქალააჸუნუ მელე-მოლე (5) ჟირი კოჩქჷ. ქიმიიჸუნეს შეფაში კარიშა, ქიმეჩესჷ ხეს უშქური დო უწუუ ხუნწიფექჷ:</p>
      <p>-- სქუა, მიდგა სი გოკო საქომონჯოთჷ ნი, თის ათე უშქური ხესჷ ქჷდააკინე.</p>
      <p>ააჸარეს ძღაბი, ქიმკუჸუნეს შეფაში სტოლცჷ. ათე დროსჷ ბოშემქ (10) არძოქ ოშჷმეშიში წკუმონტუა ქჷდიიჭყესჷ, ნამთინექჷ დუდიშა ხეში გინოსუმალა, ნამთინექჷ გოხვალჷ მანგარაშე, ითამჷ მა ქინმოჯინენია, მარა ე ძღაბი ირო ვიშო-ვიშო ქიმეურცუ. დოსქილადირი ბოშემქჷ ღურა გაათესჷ. იდჷ, იდჷ, ხოლო იდჷ თე ძღაბიქჷ დო ართი ბოშის ხესჷ ქჷდააკინუ უშქური. ირკოჩქჷ ართო "ურა!" ქჷდიძახესჷ. (15) გეიოდგინესჷ სასინჯო ბოში, ძღაბი დო თინა ჟირხოლო მიდეჸუნეს ეშე ატაჟაშა. თე ბოში ჸოფე გალენი ხენწიფეში სქუა.</p>
      <p>ასე მოლეჸონეს ოშქარი და, მელე-მოლე თესჷ ხოლო კოჩი ქალუუჸუნესჷ. შეფაშ კარიშა ქიმერთჷ ნი, ხენწიფექჷ ხეს უშქური ქჷდააკინუ დო უწუუ:</p>
      <p>(20) -- ჰე, სქუა, ქიმკაჸუნი დო მიდგა სი საქომონჯოთ გოკოდასჷ ნი, თისჷ ხეს ქიმეჩი.</p>
      <p>ეეჸარჷ ძღაბიქჷ. ბოშემქჷ ხეთეხოლო ქჷდიიჭყეს ოშჷმეშიში წკუმონტუა, მინჷქჷ ხვალუა, მინჷქჷ პლატოკიში ელაღალა, ჩხვინდიში მოქოსუა, მუშენიდა თი პლატოკეფი არძა ძვირიფასიანი რდჷ. იდჷ ძღაბიქჷ, (25) დოსქილადირი ბოშემც გურქუ დუუღურჷ, მარა მუ ქიმინესჷკო? იდჷ, იდჷ ძღაბიქჷ დო შქა შეფაშა ქიმერთჷ. ათაქჷ ართი ბოშიქჷ ქჷმეეწონჷ, ეუკუნჷ ხესჷ დო უშქური ხეს ქჷდააკინუ. ირკოჩქ ართო "ურა!" ქჷდუუძახჷ. თე ბოში ხოლო გარეშე ხენწიფეში სქუა ჸოფე. ძღაბი დო ბოში ჟირხოლო ატაჟაშა ეშე მიდეჸონესჷ.</p>
      <p>(30) ასე მასუმა ძღაბი, უკულაში, მოლეჸუნესჷ. ქიმერთეს შეფაშ კარიშა, მელე-მოლე კოჩი მეჸუნცჷ ნი, თეში. მუ საკითხი ორე, ხენწიფექ კარცჷ ქიგეხვადჷ.</p>
      <p>-- ა, სქუა, უშქური! -- უწუუ ხენწიფექ. -- ათენა თისჷ ქიმეჩი, მითჷ სი საქომონჯოთ გეხერხასჷ ნი.</p>
      <p><pb n="93"/> ეიჸარჷ ძღაბიქჷ, ქიმკააჸუნუ შეფაში სტოლცჷ. ქიდიიჭყესჷ ბოშემქ ინოჯინა, "ვარი მა მუჩანცია, ვარი მავა", მარა ე ძღაბი ირო ვიშო-ვიშო ქიმეურცჷ. ტყურათ ბოშეფი ქოღურუნა ეკოყიყინცჷ. ძღაბიქჷ გაათუ სტოლიში გოლება, მარა მითინცჷ ვე მეჩჷ უშქური. ხენწიფექ (5) კითხჷ მუში სქუა-ძღაბის:</p>
      <p>-- მუ ორე, ბაბა, კოჩქჷ ვა მჷგეწონუო?</p>
      <p>-- არძო ვა ნოხვენა შეფას, -- უწუუ ძღაბიქჷ.</p>
      <p>-- ქჷდაახუნეთია ირკოჩი, -- ზოჯჷ ხენწიფექჷ.</p>
      <p>ქჷდაახუნეს ირკოჩი, ხენწიფეში მოინალეფიში მეტი.</p>
      <p>(10) -- ჰე, ბაბა, მეუ ასე! უწუუ ხენწიფექ ძღაბისჷ.</p>
      <p>ძღაბიქ ეეჸარჷ, ქიმკააჸუნუ სტოლცჷ. ბოშეფი ქიმკიხიშტუუნა, მარა ე ძღაბი ნამჷთინც ვა არზენსჷ მუში უშქურცჷ. იდჷ, იდჷ ძღაბიქჷ, მარა მუთუნინერო უშქური მითინცჷ ვე მეჩჷ, ხენწიფექ უწუუ:</p>
      <p>-- მუ ორე, ბაბა, კოჩი ხოლო ორკუნო?</p>
      <p>(15) -- ხოლო სრულაშე ვა ხე კოჩეფი, -- უწუუ ძღაბიქჷ.</p>
      <p>-- მითინი ვა დიტუათჷ, ოშჷმეში მიკოჩანცჷ ნი, ეფერი, -- ზოჯჷ ხენწიფექჷ.</p>
      <p>ქჷმიჸუნეს ირკოჩი დო ქჷდაახუნესჷ. ქიმკააჸუნუ ძღაბიქჷ. ბოშემქ ჸუჯი გააცქვირინესჷ, მარა ე ძღაბიში საშველქ ვე ეჸუ. იდჷ, იდჷ, (20) იდჷ, მიანჭჷ ქოჩორაში ხოლოშა. ეუკინჷ ხესჷ ნი, ირკოცჷ გუუკვირდჷ, მარა უშქური ხეს ქჷდააკინუ ქოჩორასჷ. ვართჷ "ურა!" დიძახესჷ დო ვართჷ მუთუნი. ირკოჩი ართიანცჷ ქინააჯინე: "მუ ქიმინჷ, ჯიმა-ღურელი, თე ძღაბიქჷ? გვალო ღურელი ჸოფენო?</p>
      <p>გეიოდგინეს ქოჩორა დო მუში ოსური ქალუუჸუნესჷ დო (25) ოცხენე ფაცხა წიმოდგჷდჷ ნი, -- "თექ მეუა", უწუუ ხენწიფექჷ: "თეში ბედი ნორღვენია, ირო ღურელი რდი დო ამჷდღა გვალე დომიღურია".</p>
      <p>მიდართეს ქოჩორა დო მუში ჩილქჷ ფაცხაშა, თექჷ ქუმლადოხოდესჷ. გინასქილედი ოჭკუმალეფი მოინალე ბოშიქჷ ნისორითჷ ქიმუუღუ. (30) ინგარცჷ ძღაბი, მარა მუ ქიმინასჷ? ქოჩორაქ მიიმოსჷ დო ყებურცჷ ქომშადოხოდჷ. ე ჟირი სინჯა დო მუში ოსურეფი ატაჟასჷ ქიგჷმელაჸაფუნა.</p>
      <p>მუკიილჷ დრო დო ხანქჷ. ხენწიფექ დეელახჷ დო მუთუნი დოხტურობაქ ვა გორთჷ. ქოდოდოხოდესჷ ვეზირემქჷ, განაარჩის საქმე, მუჭო <pb n="94"/> უჯგუ თე ჩქინი ხენწიფეში ლახალასია. ბრელი იჩიისჷ შხვა დო შხვა, მარა ართიქჷ თქუ:</p>
      <p>-- ათე დო ათე გვალას ხენია ტყარი ღეჯი. ეთიში გური დო ჩხონჩხის მი მიღანსჷ, ვარა ქჷმაალე ნანდულო ხენწიფესჷ.</p>
      <p>(5) -- მი მიღანცია-და სინჯალეფია, -- თქვიის შხვა ვეზირენქჷ.</p>
      <p>ქოუწიის თენა სინჯალემცჷ. გეგმინწყიის ჟირხოლოქჷ დო მიდართეს თიში ოშიბუშა. ქოჩორაქჷ თენა ქჷგეეგონჷ ნი, ხენწიფეში ჩილცჷ კოჩი ქიმუუჩქუ: "მახოლო ვურქია, ცხენი ქომუჩასია".</p>
      <p>ხენწიფეში ჩილქჷ თქუუ: "ქიმეჩითჷ საქვირო ცხენი, ეგებჷ (10) სოთინი ქიმკიიქოსასჷ ნი".</p>
      <p>ქჷმუუჸონესჷ ქოჩორას ართი გოძირგონილი ცხენი. ქომნოდგეს ოკოხარცქილი ონანგერი. ეშეელჷ ქოჩორაქჷ დო ქჷდიჭყჷ ულა. ბოშემქჷ რშვინი ქჷდუუჭყეს: "ქოჩორა მესოფუნცჷ, ქოჩორა მეჯირქჷნცჷ".</p>
      <p>(15) ქოჩორაში ცხენი ეშა-გჷმა ქიმიიძვაძუ ურიაში ცხენიცალო. იდჷ ქოჩორაქჷ დო ქიმერთჷ, სოდეთჷ რაში გოუტუუ ნი, თექჷ. დუუძახჷ რაშისჷ. რაშიქჷ ქომორთჷ. მუში ცხენი თაქჷ მინდორცჷ ქჷდიიტუ. ე ხარცქილი ონანგერი ტყასჷ ქიშიინახჷ. გელეეღჷ რაშიში ჸუჯიშე ონანგერითჷ, მუკოქუნალითჷ, ქომკიიქუნუ ვარჩხილიში მუკოქუნალი. (20) ქიგიაშქუ რაშისჷ მართახი დო რაშიქ ოკიინჭირჷ დო ქჷმკაასხაპუ, თი ტყარი ღეჯი ხედჷ ნი, თი გვალასჷ. გიმეელჷ რაშისჷ, დაასადუ. მუქჷ ოროს ქიდიინჯირჷ. გიშეელჷ ჭა ხანქჷ დო ჟირხოლო სინჯალენქჷ დუდი გეკაჭოფეესჷ. ქოძირესჷ, რაში ოროს გითორე ნი დო ართი კოჩი ოროს გითოჯანჷ ნი. დეეკვირეს ჯგირო ნი, თქვიისჷ: "ნანდულო (25) წმინდა გიორგი ოკო რდასიე". გიმელეს ცხენემცჷ, ქჷდიიჭყესჷ პიჯვარიში წერა. მიაკინესჷ ხოლოშა დო ქჷდიჩოქესჷ. ქოჩორაქ უწუუ:</p>
      <p>-- მუ გოკონა, მუ გიჭირა?</p>
      <p>-- ჩქი მუურთ ათე დო ათე საქმეშენია, -- ირფელი ქუუწის (30) სინჯალემქჷ.</p>
      <p>-- თი ღეჯი ე სოდე მუკორენია; მეურთია, ვარა დოჸვილითია, ვარა აშო გამკორაჸითია, -- უწუუ თინენსჷ ქოჩორაქჷ.</p>
      <p>მიდართესჷ, მარა ვართჷ აჸვილესჷ, ვართჷ მუკარაჸესჷ. გეედირთჷ ქოჩორაქჷ, მიდართჷ. დოჸვილჷ ღეჯი დო უწუუ სინჯალემცჷ:</p>
      <p><pb n="95"/> -- გოკვათით ანწი, გეგჷმიიღით გური დო ჩხონჩხი.</p>
      <p>ქიმერთესჷ, გოკვათესჷ, მითილესჷ ღეჯიში ქვარაშა, ძივუ დო ღურათ გექთიიღესჷ ჩხონჩხი დო გური.</p>
      <p>-- მორთია აშო, -- უწუუ ქოჩორაქ უნჩაში სინჯასჷ, ჩანკითი (5) მოძირია!</p>
      <p>ქიმეკინდჷ ქოჩორაქჷ ხე დო ბირცხა გეკონწყჷ.</p>
      <p>-- ანწი მეურთია! -- უწუუ ქოჩორაქჷ.</p>
      <p>დიდი მადლობა უწიის სინჯალემქჷ თე ღორონთიცალი კოცჷ დო მოლართესჷ. მაანჭეს შქა შარაშა, ძალამი ხათრიანო ქჷმუულა. მუნილეს (10) ხენწიფეში ოზეშა, ქალაჸაფინესჷ ცხენეფი დო გიმელესჷ. ქჷმა̄ზადესჷ მუნეფიში დიანთილი დო ოსურემქჷ.</p>
      <p>-- ქიმიბღითია, -- უწიის სინჯალემქჷ.</p>
      <p>არძოს ახიოლჷ, დოხაშესჷ დო ქოჩეს ხენწიფესჷ. დოსქიდჷ ხენწიფექჷ. იჸუუ ხარებაქ: "ჩქინი სინჯალეფი ტარიელეფი (15) რენია".</p>
      <p>ქოჩორა გვალას მუკორდჷ ნი, ქიგედოხოდჷ რაშისჷ. გიაშქუ მართახი დო, სოდე მუში ცხენი რდჷ ნი, თექჷ ქჷდაასხაპჷ. მუკოქუნალი გამკიინწყჷ, კინი რაშიში ჸუსჷ ქიშიინახჷ. რაშის უწუუ: "მეუ სი, იდიარია". ოჭოფუ მუში ცხენი, ქჷმჷნოდგჷ მუში ხარცქილი ონანგერი, (20) მოლართჷ ხენწიფეში ჸუდეშა. მუნიილჷ ჭიშკარცჷ ნი, ქოძირეს ბოშემქჷ, დიიჭყესჷ რშვინვა: "ქოჩორა მოურცჷ, მოსოფუნცჷ, ჩხონჩხი დო გური მუუღჷ".</p>
      <p>თე დროს კილეჯინჷ ქოჩორაში ოსურქჷ ფაცხაშე. გურქჷ დუუღურჷ: ქიმიიფაფუ ქოჩორა მუში ცხენითჷ. ქოძირეს სინჯალემქჷ ნი, (25) ძიცა ქჷდუუჭყესჷ. ხენწიფეში ჩილქჷ თქუუ: "თექჷ ხოლო ვე მკიქოსუო?</p>
      <p>გიმეელჷ ქოჩორაქ მუში ცხენცჷ, მინიილჷ ფაცხაშა. ოსურცჷ უწუუ:</p>
      <p>-- ოჭკუმალი ვა გიღუნიაო?</p>
      <p>(30) -- თექჷ ჩუვანცჷ ეგებუ ფუჩხა ინოძჷდასჷ ნი, -- უწუუ ოსურქჷ.</p>
      <p>გეედირთჷ ქოჩორაქჷ, გამკიიღჷ ჩუვანი, ოჭკუმუ ოჭკუმალი. ქელეენჯირჷ ლოგინცჷ.</p>
      <p>გიშეელჷ ართი თუთაქჷ. ხენწიფექ კინი დეელახჷ, თოლიში სინათექ მიდუურჷ. კინი იჸუუ ვეზირობაქჷ. ბოლოსჷ თქვიის: "ათე დო <pb n="96"/> ათე გვალას ირემი ხენია. ეთიში ბჟასჷ მიდგა მიიღანციე, ეთინა ოხვარჷნია".</p>
      <p>-- ეს მი მიღანცია? -- თქვიისჷ.</p>
      <p>-- მი მიღანცია-და ხოლო სინჯალეფია, -- თქუ ართიქჷ.</p>
      <p>(5) ქუუწიისჷ სინჯალემცჷ,: -- "ქოვა", -- თქვიის თინენქჷ.</p>
      <p>გეგჷმინწყიისჷ, ქიგედოხოდეს მუნეფიში ცხენემცჷ, მიდართესჷ. ენა ქოჩორაქ ქიშიიტყჷ, ქიმუჩინჷ ხენწიფეში ჩილცჷ: "მახოლო ვურქია დო ცხენი მოკონია".</p>
      <p>-- ქიმეჩითჷ ხოლო თი ცხენი დო ონანგერი, -- თქუუ ხენწიფეში (10) ჩილქჷ.</p>
      <p>ქუმუჸუნეს ქოჩორასჷ ცხენი. ეშეელჷ დთ მიდართჷ. ბოშემქჷ ეკაარშვინეს, ქოჩორა ქიმიიფაფუ მუში ცხენით. ქიმერთჷ, სოდე რაში ჸუნდუ ნი, თექჷ. გიმეელჷ ცხენსჷ, ონანგერი ტყას ქიშიინახჷ, დოუძახჷ რაშისჷ, რაშიქ ქჷმორთჷ. გელეეღჷ ჸუჯიშე ონანგერი დო ორქოში (15) მოკოქუნალი. ქიმკიიქუნუ დო ეშეელჷ რაშიშა. ქიგიაშქუ მართახი, გოურქუ რაშიქ ჟი დო ჟი ჰავათ, ქჷდაასხაპუ თი გვალასჷ, სოდე ირემი ხედჷ ნი, თექჷ. ცხენი ოროს ქიგიორინუ, მუქჷ ჯაში ჯინცჷ ქიდიინჯირჷ. გიშეელჷ ჭიჭე ხანქჷ, ქომორთეს სინჯალემქჷ. ქოძირესჷ, თაქჷ რაში გერე ნი, კოჩი გითოჯანჷ ნი.</p>
      <p>(20) -- ქაარწყექო, ბოში? -- უწიის ართიანსჷ: -- თინა ნანდულო ღორონთი ოკო რდასჷ. ჩქინი საქმე ჯგირო რე.</p>
      <p>მიაკინეს ხოლოშა, ქჷდიიჭყყს პიჯვარიში წერა. ხოლოშა ქიმერთესჷ ნი, ქჷდიჩოქესჷ. ქოჩორაქ უწუუ:</p>
      <p>-- მუ ამბე, მუ გოკონა?</p>
      <p>(25) ინემქჷ ირიფელი ქუუწიის, მუ უჭირდესჷ ნი. გეედირთჷ ქოჩორაქჷ, მიდართჷ; ოჭოფუ ირემი დო გეჭვალუ, ბოთილცჷ ქინააბუ. ქიმეჩჷ სინჯალემცჷ დო უწუუ ოშქარი დაში ქომონცჷ:</p>
      <p>-- მორთია აშო!</p>
      <p>ქიმეკინდჷ ჸუცჷ ხე დო მარძგვანი ჸუჯი გელასოფუ.</p>
      <p>(30) -- მეურთია ანწი!</p>
      <p>სინჯალემქჷ მოლართესჷ. ქომიიღესჷ ბჟა, ქალაბეესჷ თოლს ხენწიფესჷ. ხენწიფექჷ დოსქიდჷ. ქოჩორაქჷ ქიგედოხოდჷ მუში რაშის, ქიგიაშქუ მართახი. ოკინჭირჷ რაშიქჷ დო ქჷდაასხაპუ, სოდე ცხენი რდჷ ნი, თექჷ. გიმეელჷ რაშის, გოუტუუ ოდიარეშა, ორქოში <pb n="97"/> მუკოქუნალი ჸუცჷ ქალადუ. ოჭოფუ მუში ცხენი, ქჷმნოდგჷ მუში ხარცქილი ონანგერი. ქიგედოხოდჷ დო მოლართჷ ხენწიფეში ჸუდეშა. მუნიილჷ ჭიშკარცჷ ნი, ქოძირეს ბოშემქჷ. ქჷდიიჭყესჷ რშვინვა: "ქოჩორა მოურცჷ, მოსოფუნცჷ", დო იჸუუ დიდი ხმაურობაქ. ქოჩორაში (5) ოსურქჷ კილეჯინჷ ფაცხასჷ (ფაცხაშე), ქოძირჷ ქოჩორა. გურქჷ დუუღურჷ, მარა მუ ქიმინჷკო? გიმეელჷ ცხენცჷ ქოჩორაქჷ, მინიილჷ ფაცხაშა, ოჭკუმუ ღუმუ რგილი, ქოძჷდჷ და. ქელეენჯირჷ ლოგინცჷ.</p>
      <p>გიშეელჷ ბრელი ხანქჷ. ეფერი დროს ართი ხენწიფექ მუუჩინჷ თე ხენწიფესჷ: "ათე დო ათე დროს ოკო ქიიბჩხუპათია". თე ხენწიფექ (10) "ჯგირია" მეუჩინჷ.</p>
      <p>ქომორთჷ დროქჷ, მიდართჷ ხენწიფექ მუში ჯარით. ქიმერთეს დანიშნული არდგილიშა. მუში სინჯალეფი ჟირხოლო, მუ სარაგადო რე, თექჷ მეჸუნცჷ. ქომორთჷ თეურე თი ხენწიფექ მუში ჯარით. ქიმიოდირთეს ართიანცჷ.</p>
      <p>(15) ათე დროს ქოჩორაქ ხენწიფეში ჩილცჷ კოჩი ქიმეუჩქუ: ცხენი მოკონია, მახოლო ვურქია ოჩხუპუშა".</p>
      <p>-- ქიმეჩითია, ეგებჷ სოთინი ქიმკოდინასიე.</p>
      <p>ქოჩორაქ ქიგედოხოდჷ მუში ცხენცჷ. ქჷდიიჭყჷ ცხენქჷ ძვაძვაფი. ბოშემქჷ რშვინვა ქჷდუუჭყესჷ: "ეჰე, ინა ამჷდღა კოცჷ დოშირუნცია!"</p>
      <p>(20) გინიილჷ ქოჩორაქჷ დთ ქიმერთჷ, სოდე რაში ჸუნდუ ნი, თექჷ. ე ცხენი მინდორიშა გუუტუ. დუუძახჷ რაშისჷ, ქომორთჷ რაშიქჷ. გელეეღჷ ონანგერი დო ვარჩხილიში მუკოქუნალი. ონანგერი ქჷგედგჷ რაშისჷ. მუკოქუნალი ქიმკიიქუნუ. ეშეელჷ რაშიშა, ქიგიაშქუ მართახი. მიდართჷ რაშიქ ჟი დო ჟი დო ქაშაასხაპუ, სოდე ხენწიფეფი ართიანცჷ (25) მეურდესჷ ნი, თექჷ. აშქურინჷ ირკოცჷ: "ენა მუ ანბე რენია". სინჯალემქ ქიიჩინეს ე ბოში: "ჩქი გვალას ვორწყედითჷ ნი, თინა რე", თქვიის მუში დუდიშო.</p>
      <p>გელეენწყჷ ქოჩორაქ ლეკური, ქაშააკათჷ თი ხენწიფეში ჯარცჷ, დოჭკირჷ არძა ართო; მისჷთი ანტინჷ ნი, ინტჷ. ქიგიაშქუ ქოჩორაქ (30) რაშის მართახი დო კინი ქჷდაასხაპუ, სოდე ცხენი ჸუნდუ ნი, თექჷ. ეურე მუში გომორძგვილი ხენწიფე მოურცჷ სინჯალამო დიდი ხარებათჷ. ქომორთესჷ ჸუდეშა. ხენწიფექჷ თქუუ: "ამჷდღა ღორონთქჷ ქიშმეწუ. ანგელოზი ქჷმომიჩქუ, ეურენი ჯარი არძო დოჭკირჷ. ჩქი თავისუფალო მოლაბრთითია".</p>
      <p><pb n="98"/> გიშეელჷ დრო დო ხანქჷ. კინი მაჟირაშა ქუმუუჩინჷ თე ხენწიფესჷ თი ხენწიფექჷ: "ოკო ქიიფჩხუპათიე". ე ხენწიფექ "ჯგირია" მეუჩინჷ.</p>
      <p>დრო დანიშნულცჷ მიდართჷ ხენწიფექჷ ჯარამო დო მუში ჟირხოლო სინჯალამო. ეურე ქომორთჷ თი ხენწიფექჷ მუში ჯარამო. ათე (5) დროს ქოჩორაქ კოჩი ქიმუუჩქუ ხენწიფეში ჩილცჷ: "მახოლო ვურქია დო ცხენი ქიმუჩასია".</p>
      <p>-- ქიმეჩითია, ეგებჷ სოთინი პაპანწყვირეს ქინიქოსასიე, -- თქუუ ხენწიფეში ჩილქჷ.</p>
      <p>ეშეელჷ ქოჩორაქჷ ცხენიშა დო მიდართჷ. შარას მეურცჷ ნი, (10) ბოშემქ ეკორშვინუა ქჷდუუჭყესჷ: "ქოჩორა ამჷდღა თასი კვიკვილო გეშაჸოთანცია თეურენი ხენწიფეში ჯარემცია".</p>
      <p>ქოჩორაქჷ ქიმერთჷ, სოდეთჷ რაში ჸუნდუ ნი, თექჷ. გიმეელჷ მუში ცხენცჷ, დუუძახჷ რაშისჷ. რაშიქჷ ქჷმორთჷ. გელეეღჷ ჸუჯიშე ორქოში მუკოქუნალი დო ონანგერი. გეგჷმიინწყუუ. ეშეელჷ რაშიშა, (15) ქიგიაშქუ მართახი. რაშიქ მიდართჷ ჟი დო ჟი ჰაერითჷ. თიცალი დროს ქიმერთჷ, ოკონთხაფა რე ხენწიფეეფიში. ქაშაასხაპჷ შქა არდგილსჷ, გელეენწყჷ მუში ლეკური დო ქჷდიიჭყჷ კოჩიში ჭკირუა. თი ხენწიფექ, მაჟირაქ, იფირქჷ: "ნანდულო ღორონთი მა ოკო მიჭყორუდასიე". ქაშააჸუნუ ქოჩორაქ ჯარცჷ, კოჩი ვე გიიტუ ცხორცხალო. (20) გაათუ არძო ნი, ქოჩორაქ მუკიირთჷ მუში ხენწიფეურე. ხენწიფექჷ ქიმიაზადჷ, პატი̄ცჷ დოჩოქინელო, მუჭო ღორონთი ნი, თეში. ლეკურიში ალაგაფას ქოჩორაქჷ კვარჩხანი ხეში კითი ქიმკიიკვათჷ. ხენწიფექ კისერიში ბანტი გიინწყჷ დო თითჷ კითი გოუკირჷ. ქოჩორაქ ეშეელჷ რაშიშა. ქიგიაშქუ მართახი, მოლართჷ პირდაპირო (25) ხენწიფეში ჸუდეშა. მუნიილჷ ოზეშა, ქალააჸაფინუ რაში. მუჟამსჷ ხენწეფეში ჩილი დო სქუალემქჷ დო მოინალემქ ქოძირეს თენა ნი, დიიტყობეს არძაქჷ, აშქურინესჷ. ქოჩორაქჷ მოურქჷ რაშის, თიცალი ქალააჸაფინუ, ნამუდა ხენწიფეში მახორობა იცანცალჷ. ათე რაშიში ნაფოლე დიხას გიოხე, ირდიხას, თეში ნამუდა თითო ნაფოლეს თითო (30) კოჩი ინინტირე. ბოლოსჷ ქოჩორაქ გოურქუ მუში ფაცხაშე. გიმეელჷ რაშის, გაანჯჷ კარი, გემნიჸონუ მუში რაში, კუნთხუსჷ ქიკნარინუუ. ქოჩორაში ოსურქჷ შიშის დოღურუ: ვე ეჩინჷ მინ ორდჷ ნი. ქოჩორაქ უწუუ:</p>
      <p>-- ვა გაშქურინას, მა ვორექ სქანი ქოჩორა!</p>
      <p><pb n="99"/> ძღაბის ახიოლჷ, გიჩქჷდასჷ. ქიმერთჷ, ქაახუტოლჷ კიდირცჷ, ქოთჷ ინგარდჷ დო ქოთჷ იძიცანდჷ. მუ ქიმინჷკო ნი, ვა უჩქჷდჷ. ქოჩორაქჷ ქელეენჯირჷ ლოგინცჷ, ძღაბის ბირგულიშა დუდი ქიგლუუდუ. გეეჭოფუ ძღაბიქჷ ჩონგური, ქჷდიიჭყჷ მეგამა დო გებირუა, გური (5) თიცალი გაკეთებული აფუდუ.</p>
      <p>ხენწიფეში ჩილქჷ თქუუ: "მი ოკო რდას, ჯიმა-ღურელი, ღორონთიცალი კოჩქჷ ფაცხაშა მინორთჷ ნი დო თისჷ ჩქიმი დინაფილი ძღაბი ჩონგურცჷ მეუგანცჷ ნი?" მუში დიდაქჷ ძღაბის კოჩი ქუმუუჩქუ: "მინ ორენია თი კოჩი?"</p>
      <p>(10) გაანჯჷ კარი მოჩქუმალირი კოჩქ; მინააჯინჷ ნი, ქოძირჷ, ღორონთიცალი კოჩი დო მუში რაში ქომჷლარე ნი.</p>
      <p>-- მუ გოკონია? -- უწუუ ძღაბიქჷ.</p>
      <p>-- პატონქჷ მოგიჩინჷ: "თე კოჩი მინ ორენია" -- უწუუ მოჩქუმალერი კოჩქჷ.</p>
      <p>(15) -- ენა თქვანი საქმე ვა რენია, -- უწუუ ძღაბიქჷ. ესხი ხანცჷ მაანჭეს ხენწიფე დო მუში გამარჯებული სინჯალემქჷ. ქარულეეს ცხენეფი წოხოლე დუდი-კათაქჷ, მოლართეს ოხარებუშა ხენწიფეში ჩილიშა. ოზეშა მუნილესჷ ნი, ქინიქოსეს რაშიში ნაფოლესჷ, თაში ნამუდა ნამუ ჯარი ქორდჷ ნი, არძო ართო ართიანცჷ (20) მუნანთხუდესჷ: რაშიში ნაფოლეეთჷ გოსოფილი რდჷ დიხაში გური. ხენწიფექ დიიძახჷ:</p>
      <p>-- მუ ანბე რე ენა? ღეჯეფი ხოლო ვე ენოირდეს ოზეშა?</p>
      <p>ხენწიფეში ჩილქჷ ჟიშე ატაჟაშე გიმიილჷ წყინარო, დუუვალჷ ხესჷ, ნიჩვიშა ხე ქიმიიფორჷ დო უწუუ:</p>
      <p>(25) -- სუთჷ, სუთჷ, წყინარო! ღორონთი რე ფაცხასჷ! ირკოც აშქურინჷ. გიმეელჷ ხენწიფექჷ, ეშეელჷ ატაჟაშა, კითხჷ ამბე მუში ოსურსჷ. ოსურქ ირიფელი ქუუწუუ, მუჭო ძირესჷ ნი. ხენწიფექ თქუ: "ნანდულო მა მოხვარუდჷ ნი, თი ღორონთი ოკო რდას!"</p>
      <p>ქიმეუჩქუ ხენწიფექჷ კოჩი: "მოზოჯია", მარა ქოჩორაქ მეუჩინჷ: (30) "აშო მორთასია".</p>
      <p>ხენწიფექჷ, მუში ჩილქჷ, მუში სქუალეფი დო მუში სინჯალემქჷ მოლართეს არძაქ ართო. მინი̄ლეს ფაცხაშა, ქოძირეს სასწაული, ქჷდიჩოქეს არძაქ ართო. ქოჩორაქ უწუუ:</p>
      <p><pb n="100"/> -- გედირთითჷ ეშე! მა ქოჩორა ვორექ, ვარა ღორონთი ვა იჩქჷდათჷ.</p>
      <p>გედირთეს ეშე. ქოჩორაქ უწუუ უნჩაში სინჯას:</p>
      <p>-- სი მუ ღოლი სქანი კითიში ბირცხა?</p>
      <p>(5) -- ათე დო ათე დროსია ქუასჷ ქიმკუვოსოფია, -- უწუუ იქჷ.</p>
      <p>გიძიცუ ქოჩორაქჷ, გელეეღჷ ჯიბეშე ბირცხა დო უწუუ:</p>
      <p>-- ა სქანი ბირცხა! ვარი ქუასჷ მიკასოფიო დო ვარი მა ეკოისოფიო?</p>
      <p>დოღურუ ონჯღორეს უნჩაში სინჯაქჷ, მარა მუ ქიმინჷკო? ქოჩორაშა (10) მუთუნი ვა გაბედინედჷ. ასე დუუძახჷ მაჟირა სინჯასჷ:</p>
      <p>-- მუ ღოლი სი სქანი ჸუჯი?</p>
      <p>-- ათე დო ათე დროს გვალასჷ ქიმკუვოსოფი ქუასჷ, -- უწუუ იქჷთი.</p>
      <p>გიიძიცუ ქოჩორაქჷ დო უწუუ:</p>
      <p>(15) -- აჰა, სქანი ჸუჯი! ვარი ქუასჷ მიკასოფიო დო ვარი მა ელარსოფიო?</p>
      <p>დოღურუ ონჯღორეს ე ბოშიქჷ, მარა მუ ქიმინჷკო?</p>
      <p>ასე მიკაართჷ ქოჩორაქ ხენწიფესჷ დო უწუუ:</p>
      <p>-- სი წოხოლე იდი ოჩხუპუშა ნი, თიწკჷმა მუჭომი კოჩი ძირი (20) გოხვარჷდჷ ნი?</p>
      <p>-- ირიფელი ვარჩხილიში მუკოქუნალი მუკააქუნდუა, -- უწუუ ხენწიფექჷ.</p>
      <p>-- მაჟირაშა იდი ნი ოჩხუპუშა, თიწკჷმა მუჭომი მუკოქუნალი მუკააქუნდუ თი კოცჷ?</p>
      <p>(25) -- პატონი, თქვანი მუკოქუნალიცალი მუკააქუნდუ.</p>
      <p>-- მუქ აღოლჷ ლეკურიში ალაგაფასჷ თი კოცჷ?</p>
      <p>-- ლეკურიში ალაგაფასჷ კითი ქიმკიიკვათჷ.</p>
      <p>-- უკული სი მუ ღოლი?</p>
      <p>-- მა, პატონი, ჩქიმი ბანტით კითი გოვუკირი.</p>
      <p>(30) -- თენა ხოლო ვა რე? -- ქააძირჷ ქოჩორაქჷ გოკირილი კითი.</p>
      <p>ხენწიფეს ახიოლჷ, ქაატაკჷ, გააჯუნუ დო ქიიჩინეს ანწი საქმე მუშა რდჷ ნი. ხეთეხოლო მიდეჸონეს ეშე ატაჟაშა ქოჩორა მუში ოსურამო. ე შხვა სინჯალემქჷ გეგინოციის, კოჩიშა დუდი ვო უძირაფუნა <pb n="101"/> ნი, თეში მუნეფიში ოსურამო. ხენწიფე დო მუში ჩილი გახარებულო რდესჷ, ათეცალი სინჯაში ბედიქ აშისჷ ნი, თიში გურიშენი.</p>
      <p>4.</p>
      <p>გიშეელჷ ანწი ბრელი დრო დო ხანქჷ. ქოჩორა ონადირუშა (5) გილეეშჷ. ნადირეფი გილუუღუდუ იხერო. ართიშა ე მუში ოსურქჷ ზღვაშა მიდართჷ ტანიში ობონუშა. ათე ძღაბის გოჩაანდჷ თუმა ორქოში ძაფიცალი. ართი კაკალქჷ გეგშალჷ დო ზღვასჷ ქინოლჷ. ათე თუმასჷ წყარქ უფაფუ, უფაფუ დო მელენი სახენწიფოში ზღვაში ძგასჷ გეკა̄ჸოთჷ. ათენა ქოძირჷ თექიანი ხენწიფეში ქომოლისქუაქჷ. გეეჭოფჷ, (10) გააჯინჷ დო თქუუ: "ათე თუმაში მინჯექჷ ჩქიმი ოსურქჷ ვე ეჸუ და, ჩქიმი რინა თე ქეჸანასჷ ღორონთქჷ ვა ჸუასჷ". მიდართჷ ჸუდეშა დო ათე ამბე ირიფელი მუში მუმა-ხენწიფეს ქუუწუუ. მუმაქჷ შიიწუხჷ, მარა მუ ქიმინჷკო? დოშაყარუუ ირკოჩი მუში სახენწიფოსჷ დო კითხჷ:</p>
      <p>(15) -- ათეცალი საქმე მიჭირსია დო მისჷ მუგახვარებენია.</p>
      <p>-- მა ქიმჷგეხვარებუქია, -- უწუუ ართი დედიბიქჷ.</p>
      <p>თენა გემნიჸონჷ ხენწიფექ ჸუდეშა, კითხჷ:</p>
      <p>-- მუნეროვა?</p>
      <p>დედიბიქ უწუუ:</p>
      <p>(20) -- ართი რომკა სასმელი ქომიშიი ეფერი, ნამუდა თისჷ კოჩი გეშუნსჷ ნი, ხეთე ქჷდალურასჷ ნი. მაჟირა, -- უწუუ დედიბიქჷ, -- ეფერი ნიში ქომიშიი, თოლიში გოვალაფას ოში ვერსისჷ მიიშასჷ ნი.</p>
      <p>-- ძალამი ჯგირია, -- უწუუ ხენწიფექჷ დო ქიმეჩჷ ირფელი გიმონწყილო.</p>
      <p>(25) მოლართჷ დედიბიქჷ, ეკიილჷ ზღვას ქოჩორაში ჸუდეში ხოლოსჷ. ნიში ძგას ქიმკააკირჷ, კოჩი ვა ძირუნდჷ ნი, თეში. მოლართჷ ჸუდეშა. მინიილჷ ოზეშა, კეტი ქალეებიჯუუ, ითამჷ ჩიჩიე მათხუალი ორდუკო ნი, თეში. ქოძირჷ დედიბი ქოჩორაში ჩილქჷ დო უწუუ:</p>
      <p>-- მუ გოკო, ნანა, მუში მათხუალი რექ?</p>
      <p>(30) -- მა, ნანა-სქუა, მოინალეთჷ ქჷდაპკინია, -- უწუუ დედიბიქჷ.</p>
      <p>-- ძალამი ჯგირია, -- უწუუ ქოჩორაში ოსურქჷ.</p>
      <p>გიჩქჷდასჷ, თე დროს ხენწიფე დო მუში ჩილი ღურელი რდჷ. ქოჩორაქ ონჯუასჷ ქომორთჷ სანადიროშე. ქოძირჷ დედიბი, ახიოლჷ:</p>
      <p><pb n="102"/> "ხვალე ვორდითია დო კოჩი ქიშებძინებუნანია". თი დედიბის გუუკვირდჷ ქოჩორაში ძალაქჷ, მუშენიდა თისხი ნადირეფიში ხარგელო მორთჷ. მაჟირა დღასჷ ქოჩორაქ კინი მიდართჷ ონადირუშა. ე დედიბიქჷ ქიმუდოხოდჷ თე ძღაბისჷ დო დოუჭყუ ჩიება:</p>
      <p>(5) -- ნანა-სქუა, თე სქანი ქომონცჷ შური სოდე უდგჷ, ღონე სოდე უღუ?</p>
      <p>-- მა ვა მიჩქჷნია, -- უწუუ ძღაბიქჷ.</p>
      <p>-- ნანა-სქუა, სქანი ქომონჯი ართი შურო დო გურო ვა ჸოფე სქანიწკჷმა, -- უწუუ დედიბიქჷ.</p>
      <p>(10) იმჷ სერცჷ ქომორთჷ ქოჩორაქჷ. ქჷდიინჯირესჷ ნი, ძღაბიქ უწუუ:</p>
      <p>-- სი, ქოჩორა, მა ვა გიჸორქია.</p>
      <p>-- მუშენია?</p>
      <p>მუშენია-და სი შური დო ღონე სოდე გიღუ ნი, მა ოკო ვა მიჩქჷდასო? -- უწუუ ძღაბიქჷ.</p>
      <p>(15) -- მუშო გოკონია? -- უწუუ ქოჩორაქჷ დო მუში სანამუსო ჩილც ვო უწუუ. მარა ჩილქ საშველი ვე მეჩჷ, დო ბოლოს ქოჩორაქ ირფელი ქუუწუუ. იმჷ სერსჷ ოსურქჷ ქიმიახუტოლჷ დო ქიდიირულეესჷ. მაჟირა ოჭუმარეს გეედირთჷ ქოჩორაქჷ დო მიდართჷ ონადირუშა. დედიბიქ კითხჷ ძღაბის:</p>
      <p>(20) -- მუ ორენია, ნანა, მუ გიწუუ?</p>
      <p>-- ჩქიმი ღონე დო შური, -- ართი კაკალი თუმა გებჩანცია შქა კოპეჭია დუცია, თი თუმა არძაში უშხუაში რენია, -- ეთის ობარჷნია. ეთინა მუჟამცჷ გეშალჷ ნი, მა ხეთე დობღურუქია, -- უწუუ დედიბისჷ ძღაბიქჷ ქოჩორაში ნარაგადი.</p>
      <p>(25) დედიბის ახიოლჷ. ქომორთჷ თიმჷ ონჯუასჷ ქოჩორაქ ონადირუშე, ქელეენჯირჷ ლოგინცჷ დო ქიდირულუუ. ე დედიბიქჷ გემკიქვაქვალჷ შკაფიშა, გეითიიღჷ მუში სასმელი, ქიგიიბუ ართი რომკასჷ დო უწუუ ძღაბისჷ:</p>
      <p>-- აა, ნანა-სქუა, ათენა ჩქიმი ნახელე გეშვია!</p>
      <p>(30) ძღაბიქჷ გეგწუუღუ დო გეშუ. ლურქჷ ქჷმაანდომინუ ძღაბისჷ. ქელეენჯირჷ დო ვიშო ქჷდაარულუ. ათე დროს დედიბიქჷ ქიმიოტყობუ ქოჩორას, ქიმეკინდჷ თი თუმასჷ ხე, გეგშასოფჷ უცბაშე. ქოჩორაქ ართი ქიდიისოფუუ დო ჭყორიცალო შური გოტუუ. ე დედიბიქჷ ქიიხვამილუუ ე ძღაბი, ლურცჷ ნი, თეში: მიდეეჸუნუ მუში ნიშიშა, <pb n="103"/> ქინაახუნუუ დო ქათაადინჷ მუში სახენწიფოშა. ეთი ქოჩორაში ართი კაკალი თუმა მეუღუდუ ნი, შქა ზღვას ქინააჸოთჷ. ე დედიბიქჷ თე ძღაბი ხენწიფეს ქიმეუჸონჷ. ახიოლეს ძალამქჷ დო ბრელი საჩუქარი მეჩესჷ დედიბისჷ. ხენწიფექ უწუუ ძღაბისჷ.</p>
      <p>(5) -- სი მა ნოსათჷ მოკოქ. გვირგვინი ოკო ქიგეიდგე ჩქიმი სქუაშა.</p>
      <p>-- მა ვე შემილებუ გვირგვინიში გედგჷმა, თიშენი ნამუდა მა ოკო დიიბრგუე ჩქიმი ქომონჯი სუმი წანა, სუმი თუთა, სუმი მარა, სუმი დღა, სუმი საათი დო სუმი მინუტის. უკული ქო, ასე ვარ, -- უწუუ (10) ძღაბიქჷ.</p>
      <p>-- ჯგირია, -- ხენწიფექჷ.</p>
      <p>გეშეეჸუნესჷ თე ძღაბი დო ჟი ატაჟას ოთახსჷ ქჷმლარინეესჷ. ძღაბიქჷ კარი დინახალეშე დოკილჷ. აკოშკა გონჯამილჷ უღუ დღაშ- დღაშითჷ. უჯინე ზღვაპიჯიშე, ინგარცჷ ირო; მუქჷ აღოლუ ნი, ირფელი (15) ქუუჩქჷ, მარა მუს უკეთენსჷ?</p>
      <p>გიშეელჷ სუმი წანა დო სუმი თუთაქჷ. ქომორთჷ დანიშნული დროქჷ, მარა თეთჷ გიჩქჷდანი, მუჟამცჷთი ქოჩორაქ დოღურუ ნი, ბელთაგანი-ტარიელიში ჯაყვაში პიჯქჷ ზისხირო გინიირთჷ. ქეგედოხოდჷ რაშისჷ, გოურქუ დო მოლართჷ ბელთაგანქჷ ხრისტაგანი- (20) ტარიელიში იგორჷშა. ქუუჩქუ, მუჭო ნანდულო ღურელი რე ნი. ესხი მუ გუვაგინძორა, ქომორთჷ ხრისტაგანიში ჸუდეშა. ეშეელჷ ატაჟაშა, ქოძირჷ ხრისტაგანი ღურელო. დიინგარჷ. გედირთჷ, ოჭოფჷ ხრისტაგანიში რაში. ბელთაგანი-ტარიელი გულთააზრი რდჷ. ქუუჩუ გური, ხრისტაგანიში თუმა სო ინოძჷდჷ ნი. გოურქუ ზღვაშა, ქინაასხაპჷ (25) წყარსჷ, მოუსჷ დო გორჷ. ქოგორჷნდჷ ვითოხუთისჷ, ქოძირჷ, ართი დიხას ზღვაში თუდო ქვიშას დუდი ქეგშუურჩქუ ნი. ქიინწყუუ დუდი, მიდართჷ გიმე, ქიმეკინდჷ თუმასჷ ხე, გეკონჩურჷ ძგაშა, ქჷმნაასხაპჷ რაშისჷ, გოურქუ დო ქიმერთჷ, ხრისტაგანი ღურელო სოდე გილაძჷდჷ ნი, თექჷ. ათე თუმა სოდე გეჩანდჷ ნი, თექჷ კინი ვიშო (30) ქინაასხაპინუ. ხრისტაგანქ უცბაშე გიკურცხინუუ დო თქუუ: "ჰა, ჯიმა- ღურელი, მუჭომი დომჷრულუაფუ!" მარა ქუუჩქუდუ, მუ ოჭირჷდჷ ნი. ქეგედოხოდეს ჟირხოლო ტარიელემქჷ რაშემცჷ, ქიგიაშქვესჷ მართახი, ქეკაასხაპესჷ თექჷ, სოდე ძღაბი აკოშკას კილეეჯინე ნი ზღვაპიცჷ. გიჩქჷდასჷ, თე დრო რე, ჭუმე ითეებუ ძღაბიში დანიშნული ვადა.</p>
      <p><pb n="104"/> ძღაბიქჷ მიკიიჯინჷ ზღვაპიჯიშე, ქოძირჷ ჟირხოლო ტარიელეფი, გარა ქიმიოტუ. მოლართეს ტარიელენქჷ, მუნილესჷ ხენწიფეში ოზეშა. ხენწიფექ, ქოძირჷ ნი, თქუუ: "მინ ორენია, თაქჷ მულანიე?"</p>
      <p>ხრისტაგანი-ტარიელქჷ დუუძახჷ: "მა ვორექია დო ჩქიმი ჯიმა (5) ბელთაგანი-ტარიელია".</p>
      <p>მინილეს ჸუდეშა, გოტახეს კარი, გეგმიჸუნეს ძღაბი მინდორიშა, დუუძახეს ხენწიფესჷ: "ქიმიჸონია ათეში მუმაჸუნაფალი დედიბია".</p>
      <p>ქიმიჸონეს უცბაშე. ხრისტაგანქჷ რაშიში კუდელცჷ ქეკაასქუუ თე დედიბი. ქიგედოხოდჷ რაშემცჷ. ხრისტაგანი-ტარიელქჷ მუში ოსური (10) ხეთჷ ქიძღირკუ. ქეგიაშქვეს რაშემცჷ ჟირხოლო ტარიელემქჷ მართახი დო მოლართეს ჟი დო ჟი ჰავათჷ. ქჷდაასხაპეს ხრისტაგანიში ოზესჷ. ქიმიისვანჯეს ჟირი დღა დო ჟირი სერცჷ თაქი. მასუმა დღასჷ მიდართეს ედემჷშამო ბელთაგანი-ტარიელიში ჸუდეშა. ექჷ ქიმერთესჷ ნი, იჸუუ ხარებაქჷ; ბელთაგანიში ოსურქჷ ქიმიაზადჷ მუში ნოსასჷ, (15) გაასხუპეს, გააჯუნეს ართიანცჷ დო ართი მარასჷ თექჷ ქორდესჷ. ართი მარაში უკული ხრისტაგანქ უწუუ ბელთაგანი-ტარიელცჷ:</p>
      <p>-- ჰე, ჯიმა, ასე მიდაბრთათჷ ჩქიმი დიდა დო ბაბუში ჸუდეშა!</p>
      <p>გედოხოდეს რაშემცჷ, მიდართეს დო ქიმერთეს ხრისტაგანიში ბაბუში ჸუდეშა. არძა ართო შურიდგიმილო ქოძირჷ. დიდაქჷ, ბაბუქჷ, (20) დადიქჷ დო არძა მუშიანემქჷ ქჷმაზადეს, გააჯუნეს, გაასხუპესჷ. ხრისტაგანქ უწუ ბაბუსჷ:</p>
      <p>-- ათენა რე ჩქიმი ჯიმა, ბელთაგანი-ტარიელი, ათენა რე ჩქიმი ნოსა, ათენა რე ჩქიმი ოსური.</p>
      <p>იჸუუ ხარებაქჷ, დიდი დიარაქჷ, დიდი წვეულებაქჷ. თიცალი დიარა (25) უღუდესჷ, ჩიტიში ჸვალითჷ ვა არკდესჷ.</p>
      <p>მათჷ თექჷ ვორდი დიარასჷ. თქვანი გურითჷ მოწამე რე, მუჭომი ამბე აღვენუდესჷ ნი.</p>
    </body>
  </text>
</TEI>
