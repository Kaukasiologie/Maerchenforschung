<?xml version="1.0" ?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title xml:lang="xmf">XXXXI. დინდარე კოჩიშ სქუაშ არიკი</title>
        <author>
          <name>
            <persName>
              <forename>Jost</forename>
              <surname>Gippert</surname>
            </persName>
          </name>
          <idno type="gnd" corresp="https://d-nb.info/gnd/109337409">109337409</idno>
        </author>
        <editor>
          <name>
            <persName>
              <forename>Tariel</forename>
              <surname>Putkaradze</surname>
            </persName>
          </name>
          <idno type="orcid" corresp="https://orcid.org/0000-0002-3946-000X">0000-0002-3946-000X</idno>
        </editor>
        <editor>
          <name>
            <persName>
              <forename>Elguja</forename>
              <surname>Dadunashvili</surname>
            </persName>
          </name>
          <idno type="gnd" corresp="https://d-nb.info/gnd/133557154">133557154</idno>
        </editor>
        <respStmt>
          <resp>Annotated according to the ATU system</resp>
          <name>
            <persName>
              <forename>Elguja</forename>
              <surname>Dadunashvili</surname>
            </persName>
          </name>
        </respStmt>
      </titleStmt>
      <publicationStmt>
        <publisher>
          <name key="gnd:4028557-1">Institute of Slavic and Caucasus Studies. Friedrich Schiller University Jena</name>
        </publisher>
        <pubPlace>
          <genName corresp="https://www.geonames.org/2895044/jena.html">Jena</genName>
        </pubPlace>
        <date>2024</date>
        <distributor>
          <addName>DFG project "Caucasian narratives in the discourse of comparative fairy tale research"</addName>
          <ref target="https://github.com/edadunashvili">Software und Texte</ref>
        </distributor>
        <availability>
          <p>
            <ref target="https://creativecommons.org/licenses/by/4.0/">CC BY</ref>
          </p>
        </availability>
      </publicationStmt>
      <sourceDesc>
        <bibl type="digitalSource">
          <ref target="https://titus.uni-frankfurt.de/texte/etca/cauc/megr/xubua/xubuat.htm">TITUS</ref>
          <title xml:lang="kat">მეგრული ტექსტები</title>
          <author>
            <name>
              <persName>
                <forename>Makar</forename>
                <surname>Khubua</surname>
              </persName>
            </name>
          </author>
          <pubPlace>ტფილისი</pubPlace>
          <publisher/>
          <date when="1937">1937</date>
        </bibl>
      </sourceDesc>
    </fileDesc>
    <profileDesc>
      <langUsage>
        <language ident="xmf">
          <index indexName="iso639-3"/>
          <ref target="http://www-01.sil.org/iso639-3/codes.asp"/>
        </language>
      </langUsage>
      <textClass>
        <keywords>
          <term type="writingSystem">utf-8</term>
        </keywords>
        <keywords scheme="http://uri.gbv.de/terminology/bk/">
          <term ref="http://uri.gbv.de/terminology/bk/18.92" key="18.92">Sonstige asiatische Sprachen und Literaturen</term>
          <term ref="http://uri.gbv.de/terminology/bk/17.97" key="17.97">Texte eines einzelnen Autors</term>
        </keywords>
        <keywords scheme="http://textgrid.info/namespaces/metadata/core/2010#genre">
          <term>prose</term>
        </keywords>
        <keywords scheme="https://d-nb.info/gnd/">
          <term ref="http://d-nb.info/gnd/4136947-6" xml:lang="de">Volkserzählung</term>
        </keywords>
        <keywords scheme="http://www.folklore.uni-jena.de/?content=attribut_a">
          <list>
            <item/>
          </list>
        </keywords>
        <keywords scheme="http://www.folklore.uni-jena.de/?content=attribut_c">
          <list>
            <item>
              <ref target="https://github.com/Kaukasiologie/Maerchenforschung/blob/main/Annotation/">Motiv-Index im GitHub-Repository ansehen</ref>
            </item>
          </list>
        </keywords>
        <keywords scheme="http://www.folklore.uni-jena.de/?content=vorurteile">
          <list>
            <item/>
          </list>
        </keywords>
      </textClass>
      <creation>
        <placeName>
          <country ref="https://www.geonames.org/614540/georgia.html">Georgia</country>
          <region ref="https://www.geonames.org/6643410/abkhazia.html">Abkhazia</region>
          <district/>
          <settlement ref="https://www.geonames.org/613760/k-och-ara.html">Kochara</settlement>
        </placeName>
        <date when="1933-07-28">1933-07-28</date>
      </creation>
      <particDesc>
        <person role="speaker">
          <persName>
            <forename>Pila</forename>
            <surname>Kokaia</surname>
          </persName>
          <age>35</age>
          <birth>
            <date/>
            <placeName>
              <country ref="https://www.geonames.org/614540/georgia.html">Georgia</country>
              <region ref="https://www.geonames.org/6643410/abkhazia.html">Abkhazia</region>
              <district/>
              <settlement ref="https://www.geonames.org/613760/k-och-ara.html">Kochara</settlement>
            </placeName>
          </birth>
        </person>
        <person role="researcher">
          <persName>
            <forename>Makar</forename>
            <surname>Khubua</surname>
          </persName>
        </person>
        <person role="translator">
          <persName>
            <forename/>
            <surname/>
          </persName>
        </person>
      </particDesc>
    </profileDesc>
    <revisionDesc>
      <listChange>
        <change/>
        <change/>
      </listChange>
    </revisionDesc>
  </teiHeader>
  <text xml:id="cc_xmf_xmf_60">
    <body>
      <head>XXXXI. დინდარე კოჩიშ სქუაშ არიკი</head>
      <p>ჸოფე ართი დინდარე კოჩი. ჭე გვიანო ოსური ქუმუჸუნაფჷ, ჭე გინოჩილათირიდჷ საჩილოს ფერ დროს. მალას გერჩქინუ ართი ქომოლსქუა. იაკინჷ, პატონ ჩქიმი ექჷნ, დო ათე ბოში კლასის ქჷმშა̄ხუნუ̄ დო იგურუ̄ ირფელი. მუში ქონება მუთი რდჷნ, ჟითუო თეს ქიგიახარჯჷ დო ქიგურუ̄ გვარიანი. მარა, ვართ ეფერ გურაფილიე ნდო მუმაქ უწუ̄ - ბაბავა, აწია დუს ეცადია. - ჸა, ბაბა, ენა ვა მოხვარჷ მა მუთუნსია, სამსახურს იბრგჷქჷნ ეშ ვა ვორექ გურაფილია დო გაგმოჩი ჸუდე დო თინა ხოლო ქიგმახარჯია, უწუ̄. - ჯგჷრ ბაბავა დო გაგმოჩჷ ჸუდე სუმოშ მანათიშა. ოში მანათი ჩილს ქიმეჩჷ, ოში მანათი მუქ ქჷდა̄კინჷ დო ოში მანათი სქუას ქიმეჩჷ დო უწუ̄ - ა, ბაბა, ათენა მიდეღი დო სი გიჩქუნია.</p>
      <p>ქალე̄დჷ ე ბოშიქ ოში მანათი დო მიდართჷ ბაზარიშა - მუთუნ ქიფშუე ეგებუე! მარა, მუთუნ საქმეშა დუთქ ვეგიადგჷ. ართ დიხას კარტის ქოლაჸაფენან, ქოძირჷ. - ქჷდმოგურე̄ მა თენავა!</p>
      <p>ბრელი ფარა მიგუნ თე კოს უწუ̄. - ჯგჷრო ქჷდმოგურე̄ თენავა, თიშ ეშე ვეჸიდასიე თეშია. - ქჷდგოგურუანქია, დღას მითინს ვა მაგინედას ფერსია, მარა ოში მანათის გინგოგაფუანქია. - დავაი სუდავა!</p>
      <p>ოში მანათი ალუ̄ძჷ იშენ დო ქჷდა̄გურუ̄ დღას კოს ვა მაგინენ ფერი.</p>
      <p>
        <pb n="196"/>
        თენა ქჷდი̄გურუ̄ დო დელუ̄ ფარაქ. და̄ჭყჷ ულა დო ვიშო მიდართჷ ჸუდშა. მიდართჷ ჸუდშა დო უწუ̄ დიდას - დედავა, ოში მანათი მუჩჷ მუმაქინ, იქ ვიშო დემეხარჯუა, სი ოში მანათი მერჩჷ მუმაქჷნ, თინა ქომუჩია დო დჷვოლეკა უკული ფარასია, სით გეიჯუმან დო დუსჷთია, უწუ̄
      </p>
      <p>გალე̄ღჷ ცოდა დიდაქ დო ქიმეჩჷ. და̄ჭყჷ ულა ე ბოშიქ დო კჷნი მიდართჷ. გილართჷ ვიშო-აშო, მარა, - ჸა, მა კარტი იბლაჸაფე, ნაგურეფ კოჩქიე, მუთუნიშა ვა ღირუნია.</p>
      <p>დო ართ დიხას გიტარას ქოლაჸაფენს კოჩინ, ქოძირჷ. - ქჷდმოგურე̄ ჯიმა თენა დო მუ მერჩავა უწუ̄. - ოში მანათი ქომუჩია დო მუთ ქორე ჩონგური, გიტარა, ხეშ ოლაჸაფინაფალჷნ, არძას ქჷდგოგურუანქია, უწუ̄.</p>
      <p>გელე̄ღჷ დო ქიმეჩჷ ოშ მანათი. იახა, მარა, ასე მულადოხოდას სოდგა-სოდგა დო გიტარა ოლაჸაფინუასჷნ, ექ ვა მა̄ხუჯუ̄, და̄ჭყჷ ულა დო მიდართჷ ჸუდშა. ანწი დიდაწკჷმა ვა უღჷ პასუხი დო მუმაშა ქიმერთჷ. უწუ̄ ნამდა - ბაბავა, სი ოში მანათი მუჩინ, იქ მუთუნიშო ვეგჷმოდირთუა დო სი დიდას მეჩი ოში მანათინ, ინა ჭახანს დაიბაღუნან დო ოშ მანათ გიღუნ, თინა ქომუჩია, უწუ̄.</p>
      <p>გელე̄ღჷ მუმაქ დო ქიმეჩჷ. ქიმეჩჷ იახა დო და̄ჭყჷ ულა დო მიდართჷ ბოშიქ ბაზარიშა. გილართჷ ე ბოშიქ იშო-აშო, მარა მუთუნ საქმეშა ვე გიარინჷ დო მოხვადჷ მუდგარენ ცირკიშა მინულაქ. ქორე თაქ ლაჸაფინ, დეინტერეს თე ბოშის თექ. - მორთ, ქჷდმოგურეთ მა თე ლაჸაფია დო მუ მერჩათია? - ოში მანათი ქომუჩითია დო, სოთინ ვეიშართას სქან უჯგუშიქ მუთუნ ლაჸაფისიე ფერს ქჷდგოგურუანთია, უწი̄ს, თაქ ხოლო.</p>
      <p>
        გელე̄ღჷ, ქიმეჩჷ. ქიმეჩჷ, იახა დო ქჷდა̄გურეს, დასურო, თე ცირკის მუთ ოლაჸაფე ქორენ, ირფელი, ვეჸი̄ უჯგუშინ, ეფერი. ბოლოს და̄ჭყჷ ულა დო ჸუდეშა მიდართჷ იშო. უწუ̄ მუმას, ქიმერთჷ დო - ბაბავა, უწუ, ტყურათ მეიდინჷ სი მუთ დანახარჯი ჩქიმი გურაფაშავე, ირფელქ წყარიშა გეიცუე, უწუ̄. ხოლოთია, უწუ̄ ნამდა, მა გიწინქინ თინა ქობღოლი ასევა, ვარა დუს დიპილჷ ჩქიმი ხეთია, უწუ̄. სი ფარეფი მუჩია, ჸუდე გიმოჩინ, ფარა ხოლო გავათევა დო მუთუნ საქმეშა ვეგმარინუა, უწუ̄. ასევა თოკი ქიგმობუნე̄ დო მიდამჸონია გოროდიშა დო გაგმოფჩია თექია, უწუ̄. - აი, ბაბავა, უწუ̄. მუთ გემიხარჯებჷ სქანდან, მედინაფე 
        <pb n="197"/>
        ირფელია დო გვალო კოჩო ხოლო მუჭო გიშარჸვილჷ ქიანასია დო ქორდა თეშია, უწუ̄ მუმაქ. - ვე შილებე̄, ბაბა, თაშ ვა ბღოლი-და, დუს დი̄პილჷ მავა. თენა ოკო ქობღოლე̄ თაშია, უწუ̄,
      </p>
      <p>მუ ქიმინუკო მუმაქ დო დუს დი̄ჸვილუნს ენავა დო, გიობუმუ̄ ბაწარი დო მიდართჷ. - კოჩი მეპუნს გჷმაჩამალიე იძახია დო იდია იშო იშო.</p>
      <p>თე სქუაქ უწუ̄ ასე მუმას - ვა რკითხენსია სი, მუ ღირჷ, თე სქანი კოჩიე! ართი ულიცა ოწურუ დო, - თექ კუბეცი ენია ართი დო ეთექ ქიგგაკითხანანია - მუ ღირჷ, თე სქანი კოჩია? - პირველ გეკითხაფას შურო პასუხი ვე მეჩავა, ითამ, შურო ვა გაიგონებუდუკონ, თეშ. მაჟიაშა ქიგგაკითხუა-და, ქიკნა̄რჩქილია - ხუთოში მანათი ღჷრჷ თე კოჩი - ათაშ უწია, უწუ̄ მუმას სქუაქ.</p>
      <p>გიობუმუ̄ თოკი დო, ჰაიდა, მიდართჷ ბაზარიშა. გილართჷ იშო- აშო, მარა მითინქ მუთუნ ვა უწუ̄ დო ბოლოს თი დანიშნულ ადგილიშა ქიმერთჷნ, მეღვარანს ე კოჩი - კოჩი პუნს გჷმაჩამალია!</p>
      <p>ქიგე̄გონჷ კუბეციქ დო, - მუ ღირჷ, ამხანაგი, სქანი კოჩია, უწუ̄! - ჸოუ, ჯიმა, სი მიქ მერჩჷ იშ ფასია, უწუ!</p>
      <p>მუმაქ კინა̄რაგადუ̄ ათე კუბეცის.</p>
      <p>გვალო ინტერესიშა ინი̄ლჷ ე კუბეციქ. - ჯიმა, ქოთქვია, და მუ ღირჷ თე სქანი კოჩიე? გევალექ და,</p>
      <p>ქოიწოლე მა ხოლო ართისია!</p>
      <p>დო გიმი̄ლჷ კუბეციქ აშო. - ხუთოში მანათი ღირჷნია!</p>
      <p>უწუ̄ მუმაქ. - მორთი აშოვა!</p>
      <p>უწუ̄ კუბეციქ.</p>
      <p>ქიმერთჷ ე კოჩქ გა̄ჯინჷნ, სამაგალითო ჯგჷრი ბოშ-კოჩი, - ხუთოში მანათი სოდგა ღირჷნია! იაკინჷ დო ქიმეჩჷ ხუთოში მანათი. ქელე̄დჷ ე მუმაქ ფარა, გიაჸუნჷ დო მიდართჷ. ე ბოში თაქ ქჷდი̄ტუ̄. - მუ მოხელე რექია, კითხჷ თე კუბეციქ თე ბოშის? - მა-ვა, უწუ̄, აგრონომ ვორექია, აგრონომულ ხელობა მიღუნია, ბაღჷს ვაკეთენქია, უწუ̄.</p>
      <p>
        დოხოდჷ თე კუბეციქ დო დოჭარჷ მუშ ჸუდეშა იშო, ჩილ დო სქუას მეჭარჷ
        <pb n="198"/>
         - ათე ბოშია ხუთოშ მანათიშა იპიდია, პატონ ჩქიმიექჷნ, დო აგრონომულ ხელობა უჩქუნია დო ბაღჷ გა̄კეთებაფეთია!
      </p>
      <p>დოჭარჷ თენა ქაღარდის. დო პირკაშიკის ქიმეჩჷ თე ქაღარდი; ე ბოშით ქუჸუნუ̄ დო გუ̄ტუ̄ ჸუდშა.</p>
      <p>ქალე̄დჷ ე პირკაშიკიქ ჯიბეშა ქაღარდი, ეკიჸუნუ̄ ე ბოში დო გოურქუ̄ დო მიდართეს. ართი გოროდი გიშე̄ლეს, იახა, სქანი ჭირი, დო მაჟია გოროდის ქეკა̄სერეს თექ. ქაკა̄სერეს, იახა დო, თაქ ოჭკომალი ოჭკომეს. იახა დო უკული კაფენიაშა მითი̄ლესჷნ, ქორე კარტიშ ლაჸაფი, უბედურება ამბე.</p>
      <p>ქჷდოხოდჷ თე ვაჭარიშ პირკაშიკიქ დო ქიდიჭყჷ ლაჸაფი კარტიში. ე ნაჸიდერი კოჩი თაქ ალუ̄რე. თაქ ალუ̄ხენჷ, წა̄გჷ ათე პირკაშიკიქ, ართი ხუთოში მანათი ფარა წა̄გჷ. გედირთჷ ანწი დო მეურს, მუში, ონჯირუშა. ჭე მიდართეს ფერ ჟანს, უწუ̄ თე ნაჸიდერ კოჩქ - ქჷმესხია, ართი ჟარნეჩი დო ვითი მანათია დო მა გოძირანქ ამბესია. სქან ფარას ქიმერჩანქ დო ჭეს ხოლო ქიგეიძინანქია! - ბოშია, სქან-ჯგუა ტუტელ კოს ველაჸაფებჷ ინავა, უწუ̄, ჯიბეგირი არჩქენუქია.</p>
      <p>იახა დო, და̄ჭყეს ულან, - აშოვა, თე ჩქიმი პალტო ქიმკიქუნია, უწუ̄.</p>
      <p>ქუდი ქიმეჩჷ, პალტო ქიმკა̄ქუნ დო ფარა ხოლო ქიმეჩჷ ჟარნეჩ დო ვითი მანათი. იახა დო, ბინა ქა̄ძირჷ, მუ სიდე იჯანუაფუდჷ უკული, მაგალითო, დირთუდუნ.</p>
      <p>მითი̄ლჷ კჷნი კაფენიაშა თე ნაჸიდერ კოჩქ დო ილაჸაფჷ ფარა დო ანთას ხუთოში მანათი მი̄გჷ თიმ სერს. და̄ჭყჷ ულა დო ანწი მეურს, თი ბოში სიდე ჯანუნ თექ, თი მუშ ბინაშა, ხაზენი სიდე ჯანუნ, თექ. მეურს ასენ, ჯიბეშა ხე ქალე̄ჩანუნ, ქაღარდი ქალაძჷ ართი, კანვერტი გოძჷნ ეფერი. გელე̄ღჷ თე ქაღარდი, გოსოფჷ დო წეკითხჷ, იახან, ეფერ დროს, ნოჭარუე თეს ნამდა - ათე კოჩი ხუთოშ მანათიშა იპიდია, აგრონომულ გურაფა მიღუნ თქუა დო ომუშებაფეთია თექ!</p>
      <p>ჩილ დო სქუაშა მეუჭარუ̄. იახა დო აკოსოფჷ იშო თე ქაღარდი. დოხოდჷ დო დოჭარჷ მუქ შხვა ქაღარდი, ნამდა - ათე ბოშიქია გრაინციშე მორთუა; მუთუნ ფერო გაჩემითია თექია; სინდათ ოკო გინი̄ფრთინუათიე დო ქჷმოპჭარითია, მუჭო იჸუასიე?</p>
      <p>
        დოჭარჷ ასე მუშ ოცქვაფური თე ბოშიქ. თინერი პოჩერკით დოჭარჷ, მუჭო თი ხაზენინ თეში დო კჷნი ქალადჷ ჯიბეს დო 
        <pb n="199"/>
         ქიმუ̄ღჷ ი კოს პალტო. ჟა̄რნეჩი დო ვითი მანათი ქიმეჩჷ დო ხოლო გესაძინე ქეგუძინჷ დო თეშ და̄ბარჷ მუშ მინჯეს.
      </p>
      <p>მაჟია დღას ხოლო ვა̄ლინეს, თექ ქჷდოსქიდეს ჟირ-ხოლოქ. იახან, თე ბოშიქ ქი̄ჸიდჷ ბარგი დო ძალამ გაგმი̄ნწყუ̄. კუბეციშ სქუა-ცალო, დო გაჯინალო ხოლო ჯგირი ბოშიე, მუ რაგადი ოკო. იახა დო მოურს აშონ, ართი თავადიშ სქუა, ოსურ-სქუა რე მულირი მაჟია ქალაქიშე, თე ქალაქიშა, თავარიშ სქუა. ბოლოს მუ უჩქჷ ენა ე ბოშის დო მოურს აშონ, გოროდიშ გალავაშ სქუა ჸოფე. ქომოლ-სქუა დო უჯინე თი ცირას. იახან, თეშ, თე ბოშის მოხვადჷ თაქ ალალუაფაქ, თე ნაჸიდერ ბოშის; უნჩაში ხე თაქ დო უჯინე თე ძღაბისჷნ, თეში. იახა დო, სალამი ქუწუ̄ თე ბოშიქ, მარა, ენა ეშე ედირთჷ ვარ დო, თეშ იჯინე, განიშე. - მუ ორენია, ამხანაგი, სალამ გიწი̄ა დო კჷსერი გაჩემებულო ეშე იჯინექიე!</p>
      <p>უწუ̄ თე ნაჸიდერ ბოშიქ. - სქან სალამიშა მის ჩოდუნია, ჯიმავა! დოპჭუა, დიდაშ მაჸვილარქია, დო აკა აშო ქიმკუჯინუდუკოვე! - მუქ რჭუა?</p>
      <p>უწუ̄ ასე თე ნაჸიდერ ბოშიქ, კჷნი კინა̄კითხუ̄ დო. - მუს მოხვარჷქ აქ გიწუევე!</p>
      <p>უწუ̄ თე უნჩაშიქ. - კოჩი ქორექია-და, ქემგეხვარებუქია დო უკოჩობაშ კოჩიშა მუთუნ ვამმახვარინენია,</p>
      <p>უწუ̄ თე ნა̄ჸიდერ ბოშიქ. - ძღაბიქ მორთუა, ძღაბიქ დო ვამკი̄ჯინჷ აშოვა დო კჷსერქ ქამი̄სქიდჷ ეშევა დო მუ მჷგახვარინე სი ეშავა,</p>
      <p>უწუ̄ გალავაშ სქუაქ. - ათაქია კოჩი ვეგიორინუავა დო ქჷმომღია ართი გიტარა, ართი კრაოტი დო ის თაქ ქჷმოიჸონა გვალოვა,</p>
      <p>უწუ̄ ნაჸიდერი ბოშიქ.</p>
      <p>ათა̄კჷჟინჷ ე კოჩქ, იქ კოჩი ვეგიორინუ̄ დო მუშით მიგერგელუნ ფერი კრაოტი ქჷმა̄ღალაფუ̄ დო სქამით, გიტარათ ქჷმაღალაფუ̄ დო უწუ̄ ათე ბოშიქ - "ჰე"ს დოიძახუქჷნ თიწკჷმა, ქირგჷქჷ-და, მეუკინი კრაოტამო!</p>
      <p>
        ქჷდოხოდჷ თე ბოშიქ დო ქჷდი̄ჭყჷ გიტარაშ მეგამა. იახა დო, გეიონწყუ̄ წუხარებაშ გიტარა დო მიოგანსჷნ, ე ძღაბი აშო მიკვეჯინედჷნი, მჷკი̄რთჷ აშო დო გინოჯანჷ ბალკონს დო უჯინე. 
        <pb n="200"/>
        თიჯგუა წუხარებაშ გიტარა მიოგჷ თე ბოშიქ, ე ძღაბის წუხარებაშ ჩილამური ალმა̄ლჷ თოლიშე დო ტყვაცაფია დო რიზინაშ კრაოტის გითმე̄ლჷ. დაბოლოს გეიონწყუ̄ სიმხიარულეშ გიტარა თე ბოშიქ თიჯგუა ოსხაპური ქიგიაშქჷ, ნამდა, თე ძღაბიქ დიქაქალუ̄ დო პახვაფია დო თექ ქიგელჷ, თე რიზინაშ კრაოტის, - "ჰევა" - დი̄ძახჷ დო თიწკჷმა გეუჯიკუ̄ უნჩაშიქ დო დოღერღჷ მუშ ოთახჷშა.
      </p>
      <p>ბოლოს კჷნა̄რთჷ თე ბოშისჷნ - მუ გაჩუქა, მუ რღოლა თეშ გამა ჯგირობუავა, უწუ̄. - მუთუნ ვა მოკო მა სქანი საჩუქარია! მა გიწინქინ თინა ქჷგაღოლენ-და, ქობღოლია დო ვარ-და, მუთუნ ვა მოკო სქანი საჩუქარია, უწუ̄. - მუ ჸოფე, მუ საქმე რღოლავა, კითხჷ, - ათე დო თე ბერძემი რენია, კუბეცი, თე დო თე გოროდის; თის ქიჩინენქია-ვო სია, უწუ̄. - მუჭო ვარია, ის იფჩინენქია! ათაურე უღუ ის ჸუდევა დო ირო თაქ გიშუ̄რსია, მუჟანს დუქანიშა მეურსიე, უწუ̄. - ანწია, მუკურსია თინა თაქიე, თეშ გაგმუნწყი̄ საქმევა, ოხუშა იჸუას ოჸონაფალქიე. მუჟანს თინა ოხუშა მეჸუნდან თიწკჷმა, ცნობა ქომუჩი მავა, უწუ̄. - ეს დიდი სიამნებით იფქჷნქია, უწუ̄. - ინა თქვა გინოჸონაფილი გაჸინან დო, მა ქუმულია თაქიე, დოიძახუქია ჭე ხჷმა-ცხარეთია, უწუ̄. იახან, მუკი̄რთია სი დო მა ქობძირუნქიე, ჩეშტი გემიჭოფი სი დო, - მუ გონებუ, პატონიე, მიწი̄ა. - მინო-რე თექ მერჸუნსჷნ? გიწინქია მა სია, უწუ̄. - ათე დო თე კათა რენ, თქვეჲ სი, თინეფიშ სახელია, უწუ̄. - მუ ნერო გაბედი, სი ეშ ჭოფუა, მიშ მუანთილი დჷ თინავე ვაიჩქჷდუავო სია? - გიწინქია მავა, უწუ̄. - მინავათის პატონი, მა შურო ვა მიჩქჷდჷ, ენა სქანი მუანთილი ქორდუე, თქვი̄ა დო ჩეშტი გემიჭოფი დო თეშ ქიგედირთია, უწუ̄. - და̄რთინე, ათე მინუტის თაქ, ვარა, სი გოიტალე თინეფიშ არდგილიშავე,</p>
      <p>გიწინქია მა.</p>
      <p>
        იახა დო, ქიმეჩჷ თე დარიგება დო მიდართჷ. გინი̄ლეს მაჟია დღას დო ქჷმერთეს თე ხაზენიშ ჸუდშა. გელე̄ღჷ პირკაშიკიქ 
        <pb n="201"/>
        ქაღარდი დო ხეს ქჷდა̄კინუ̄ ხაზენიშ ოსურს. მიდართჷ ე ხაზენიშ ოსურქ დო ძღაბიქ მუშიქ, წეკითხეს ქაღარდჷნ - ათე ბოშია, თეშ ხასიათი მოპწონსია, ჩქინ სინდაქ ვეჸუას, ვეჸინია დო დუდი ქაჸოროფეთ თექია! ე პირკაშიკი ხელათ ქჷმომიჩქვია აშო, თაქ მაფჷ საჭიროვა!
      </p>
      <p>ე ძღაბიქ გაგმი̄ღჷ გიტარა დო ქჷდი̄ჭყჷ გიტარაშ მეგამა. ე პირკაშიკი აშო გუ̄ტე̄ს - მეუა, სი ხაზენს საჭირო აჸი̄ქია, უწი̄ს.</p>
      <p>ე ბოშიქ ხოლო ჭე-ხანს ულა მი̄ნდომჷ, გარძახ, ვარა, ვა ულამჷ ულა ეს. ბოლოს უწი̄ს, ნამდა - ვამგეწონითო, მუ ორენია?</p>
      <p>დო გიოცადინე̄ს თაქ. იახა დო, ილაჸაფეს გიტარა, ენა-ინა დო, დუდი ქუჸოროფეს, ბოლოს დიდაქ უწუ̄ - ღორონქ ნუ ჸუას, სი ჩქიმი სინდა ვა რდევე! დო ჩქინი ქონება ირფელი სქანი იჸინია. უწუ̄.</p>
      <p>ე ბოშიქ - ქონება ვარ, დიო მა ოგურაფუშა მაფჷ ოულარი დო დიო ოსურს შურო ვა მოკო ხე ქიმეფთხევე!</p>
      <p>დო პატი̄ მითხუ̄, მარა მუთი რენ პიჯალა ქარაგადაფეს ე ბოშის თაქ დო გეგნოჭყვიდეს საქმე. - იახა-ვა, დო შევარსული სქანი აზრი ათე დო თე სერს გურგინუა იჸი̄ნ დო, მუმანჭევა!</p>
      <p>მეჭარჷ ქომონს ჩილქ.</p>
      <p>გეჸალჷ ე კოჩქ - მუს ჯოხო, ენავა! მა მიდგარენ ნაჸიდერი კოჩი ვოჩქვია! ენა ვა მიჭარჷ ქაღარდიშავა!</p>
      <p>დო გერიუ ე კოჩქ. გინი̄ლუ დო მოლართჷ. - ართიანს ქიმვოჭყვიდა ჩილ დო სქუასია!</p>
      <p>დო მოლართჷ თექ მუ-ჯგუა კუბეცეფი ქალეხუნუ̄ ანტონობილიშა დო მოურს. მჷშე̄ლ თე მაჟია გოროდიშან, ათაქიე თე უნჩაშიშა აფჷ დაჩემებული თეშ ჭოფუან. ათაქ ქჷდოხვადჷ თე უნჩაშიქ. - მუ კათა რეთ თქვავა?</p>
      <p>დო ოჭოფჷ იშო, თე ბერძემი დო მუშ მოჸვენჯი ჟირ-ხოლო ართო. - თქვავა გილურთია თაურე დო გილაიღუნა კონტრაპატი საქონელია დო გოტყაბარეთია ხალხი!</p>
      <p>იახა დო, თეშ გაგმუნწყუ̄ თე კოჩქ საქმე, ეჩ-დო ოთხი საათიშ დინახალე ოკო გოხვან თენან, ათენა ქუსუ̄დეს თე ბერძემი დო მუშ მოჸვენს.</p>
      <p>
        <pb n="202"/>
         აურე ტელეგრამა ქიგუ̄შქვჷ თი ნაჸიდერ კოს ათე დო თე სათის ფხუნთია ჭუმე დო თაქ ოკო ორდევე.
      </p>
      <p>ექ გინი̄ლჷ იქ დო მოლართჷ. გეგმუჸუნაფუნა თაქ ოხუშა ენეფი დო, ჭვირთაფია დო მუშე̄ლჷ ექ თაურე ანტონობილით, ოდო ქოძირჷ თაქ მეჸუნა თე კათა ოხუშან, ე უნჩაში უკახალე ეკოჸუნს, ნამუქ საქმე გუმუნწყუ̄ ოხვალონ.</p>
      <p>დოუძახჷ, თე ოხვალო მეჸუნან თეშ სინდა რე, მაგალითონ, თექ - სო მერჸუნა ენავა?</p>
      <p>მუკი̄რთჷ უნჩაშიქ დო ქოძირჷ თენან, - ა, პატონია, უწუ̄. - მინო რენია თექ მერჸუნსიე, უწუ̄? - ბერძენი რენია, პატონი, ათე დო თე კუბეცია დო თიში ამხანაგი რენია ხოლო.</p>
      <p>უწუ̄ უნჩაშიქ. - მუ ნერო გაბედია სი ეში ჭოფუავა? მიში მუანთილი რდუე, ვაიჩქუდუავო თინა სია? და̄რთინე აშო მალასია, უწუ̄.</p>
      <p>და̄რთინუ̄ იახა დო, ქჷმიჸუნეს აშო. იახა დო თვითან ე ბერძემი თაქ ირჩქილე. ენა̄ჯინუნ, მუში ნაჸიდერი კოჩი!</p>
      <p>თქუ̄ თე ნაჸიდერ კოჩქ - მაჟიაშა ვა გაღოლასია თე გვარქია, ვარა სი გოიტენქია თინეფიშ არდგილიშავა!</p>
      <p>ირჩქილე ე ბერძემი თაქ. - ბედნიერი დღას მიჸიდირჷ ენა მავა! (იფიქრჷ ბერძემქ მუშ გურს). - ანწი მუჭო უქალჷ შურს ჩილ დო სქუას გვალო თოლს გელუჯუნჷ ეშ ქიმინუაშენია!</p>
      <p>თქუ̄ მუშ გურს ბერძემქ.</p>
      <p>გედოხოდეს ანტონობილს დო მოლართეს აშო თე ბერძემიშ ჸუდშა. იახა დო, ქჷმორთესჷნ, - მალადეც (მუწონუ̄ ჩილდოსქუას) - ჩქიმი აზრი შეგისრულებუნანია,</p>
      <p>დო თოლი გელუჯუნჷ ოსური დო სქუას. იახა დო ეიაკინჷ დო გურგინ ქიგუდგჷ ე ბოშის მუშ ოსურ-სქუაშა დო კამპანია ქიმინჷ ძალამი. მუთ ქონება ქუღუდუნ, ირფელი თე ბოშიქ დე̄ბარჷ. მუში ოსური მოლეჸონჷ დო მუში დუქანი სიდე უღუდუნ, თექ იცხოვრჷ ე ბერძემქ.</p>
      <p>ე ბოშის განათლებულ ქონებაქ ქა̄შუნი, მუში დიდა-მუმა აშო ქომიჸუნჷ დო იცხოვრჷ განათლებურო.</p>
      <p>
        <pb n="203"/>
         სუმი უშქური, სუმი ბერწული. ღორონქ ნუ მოილასან თქვან ხეშ მოწიული. ზღვაშე ტკიბირით წყარი ვაკიბღე̄; გვალას სუმი კაკალი ჭაფურია მიკოჩანს, თინა ვამიბღე̄; სათითის ღუმუ ვენვაკეთე̄, ლიშიშ ყურწით ვემშვოზუე̄; ჭიჭე კითიშ ბირცხათ ვადვოგე̄ დო თით არძა ვადვორძღე̄, ეშ დუს ვემკორჭუებუდან აქიან მარჩქილეს.
      </p>
    </body>
  </text>
</TEI>