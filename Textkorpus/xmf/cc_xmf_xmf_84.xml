<?xml version='1.0' encoding='UTF-8'?>
<TEI>
 <teiHeader>
  <fileDesc>
   <titleStmt>
    <title xml:lang="xmf">LIV. ცხენოდ არაბიშ არიკი</title>
    <author>
     <name>
      <persName>
       <forename>Jost</forename>
       <surname>Gippert</surname>
      </persName>
     </name>
     <idno type="gnd" corresp="https://d-nb.info/gnd/109337409">109337409</idno>
    </author>
    <editor>
     <name>
      <persName>
       <forename>Tariel</forename>
       <surname>Putkaradze</surname>
      </persName>
     </name>
     <idno type="orcid" corresp="https://orcid.org/0000-0002-3946-000X">0000-0002-3946-000X</idno>
    </editor>
    <editor>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
     <idno type="gnd" corresp="https://d-nb.info/gnd/133557154">133557154</idno>
    </editor>
    <respStmt>
     <resp>Annotated according to the ATU system</resp>
     <name>
      <persName>
       <forename>Elguja</forename>
       <surname>Dadunashvili</surname>
      </persName>
     </name>
    </respStmt>
   </titleStmt>
   <publicationStmt>
    <publisher>
     <name key="gnd:4028557-1">Institute of Slavic and Caucasus Studies. Friedrich Schiller University Jena</name>
    </publisher>
    <pubPlace>
     <genName corresp="https://www.geonames.org/2895044/jena.html">Jena</genName>
    </pubPlace>
    <date>2024</date>
    <distributor>
     <addName>DFG project “Caucasian narratives in the discourse of comparative fairy tale research”</addName>
     <ref target="https://github.com/edadunashvili">Software und Texte</ref>
    </distributor>
    <availability>
     <p>
      <ref target="https://creativecommons.org/licenses/by/4.0/">CC BY</ref>
     </p>
    </availability>
   </publicationStmt>
   <sourceDesc>
    <bibl type="digitalSource">
     <ref target="https://titus.uni-frankfurt.de/texte/etca/cauc/megr/xubua/xubuat.htm">TITUS</ref>
     <title xml:lang="kat">მეგრული ტექსტები</title>
     <author>
      <name>
       <persName>
        <forename>Makar</forename>
        <surname>Khubua</surname>
       </persName>
      </name>
     </author>
     <pubPlace>ტფილისი</pubPlace>
     <publisher/>
     <date when="1937">1937</date>
    </bibl>
   </sourceDesc>
  </fileDesc>
  <profileDesc>
   <langUsage>
    <language ident="xmf">
     <index indexName="iso639-3"/>
     <ref target="http://www-01.sil.org/iso639-3/codes.asp"/>
    </language>
   </langUsage>
   <textClass>
    <keywords>
     <term type="writingSystem">utf-8</term>
    </keywords>
    <keywords scheme="http://uri.gbv.de/terminology/bk/">
     <term ref="http://uri.gbv.de/terminology/bk/18.92" key="18.92">Sonstige asiatische Sprachen und Literaturen</term>
     <term ref="http://uri.gbv.de/terminology/bk/17.97" key="17.97">Texte eines einzelnen Autors</term>
    </keywords>
    <keywords scheme="http://textgrid.info/namespaces/metadata/core/2010#genre">
     <term>prose</term>
    </keywords>
    <keywords scheme="https://d-nb.info/gnd/">
     <term ref="http://d-nb.info/gnd/4136947-6" xml:lang="de">Volkserzählung</term>
    </keywords>
    <keywords scheme="http://www.folklore.uni-jena.de/?content=attribut_a">
     <list>
      <item/>
     </list>
    </keywords>
    <keywords scheme="http://www.folklore.uni-jena.de/?content=attribut_c">
     <list>
      <item>
       <ref target="https://github.com/Kaukasiologie/Maerchenforschung/blob/main/Annotation/">Motiv-Index im GitHub-Repository ansehen</ref>
      </item>
     </list>
    </keywords>
    <keywords scheme="http://www.folklore.uni-jena.de/?content=vorurteile">
     <list>
      <item/>
     </list>
    </keywords>
   </textClass>
   <creation>
    <placeName>
     <country ref="https://www.geonames.org/614540/georgia.html">Georgia</country>
     <region ref="https://www.geonames.org/6643410/abkhazia.html">Abkhazia</region>
     <district/>
     <settlement ref="https://www.geonames.org/615508/bedia.html">Bedia</settlement>
    </placeName>
    <date when="1933-08-05">1933-08-05</date>
   </creation>
   <particDesc>
    <person role="speaker">
     <persName>
      <forename>Bogho</forename>
      <surname>Shakia</surname>
     </persName>
     <age>57</age>
     <birth>
      <date/>
      <placeName>
       <country ref="https://www.geonames.org/614540/georgia.html">Georgia</country>
       <region ref="https://www.geonames.org/865543/samegrelo-zemo-svanetis-mkhare.html"> Samegrelo and Zemo Svaneti</region>
       <district/>
       <settlement/>
      </placeName>
     </birth>
    </person>
    <person role="researcher">
     <persName>
      <forename>Makar</forename>
      <surname>Khubua</surname>
     </persName>
    </person>
    <person role="translator">
     <persName>
      <forename/>
      <surname/>
     </persName>
    </person>
   </particDesc>
  </profileDesc>
  <revisionDesc>
   <listChange>
    <change/>
    <change/>
   </listChange>
  </revisionDesc>
 </teiHeader>
 <text xml:id="cc_xmf_xmf_84">
  <body>
   <head>LIV. ცხენოდ არაბიშ არიკი</head>
   <p>ჟირი ხენწჷფე ჸოფე. ჟირხოლო უფსქე. სქუა ვა ჸუნან ეფერი. ათენეფც ნოღვენა ჩხუპი. ათენეფიც ჩხუპი ნოღვე ცხენამ კოჩიშ ოშ- ოში კოჩი გჷშელენა ცხენით დო ჩხუპენა (უკჷდჷრუანა თურმე). თე ჩხუპი ნოღვენა დიდ ხანს. ბოლო დროს ქჷდა̄ბადებჷ თენეფს (თე ჩხუპენან თექ ცინობაქ ქჷმაკათეს), ქჷდა̄ბადებჷ ართის ბოში დო მაჟიას ძღაბი. იკული თი საზოგადება წკჷმა ჩხუპენდჷნ თინეფქ ში̄გონჷ - ათენეფი გავარიგათია. გა̄რიგეს დო მავითოჟირა წანას ათე ხენწჷფეშ ოსინდალჷშა ოკო ქიმერთჷკო თი ბოშიქ; მავითოჟირა წანას. მავითოჟირა წანაშა ათე ბოშიშ მუმაქ დოღურჷ.</p>
   <p>იკული მავითოჟირა წანას დიდაქ უწუ̄ სქუას - ნანავა, ოკო მიდართე̄ ათე დო თე ხენწჷფეშა, ოსინდალჷშა, სქუა გაფუნია თხი̄ლია, უწუ̄.</p>
   <p>იახან, ათე ბაღანა ბოშიქ ში̄წუხჷ - მავა, მავითოჟირა წანას მუნერო იბდავა ოსინდალჷშა? ბაღანა ვორექია, უწუ̄.</p>
   <p>მარა დიდაქ ში̄წუხჷ დო გაგმა̄ნწყუ̄ დო უტენს, - პირობა უღუდუა სქან მუმას დო ოკო შევარსულათია.</p>
   <p>დიდაქ გეგმუნწყუ̄ (გაგმუნწყუ̄) ოშ ცხენამი კოჩი. - სქან მუმა ოჩხუპუშა თაშ გიშმურდუა!</p>
   <p>ართი ცხენი მუში გიოხვენჯი დო ბაჟია მაჸალე ხოლო ქიმეჩჷ ოსინდალიშა მეურდუნი, თე ბაღანას დიდაქ. ათე მაჸალეს, ართი კვიცი ოჭოფჷ დო, მარქაფათ ქიმეჩჷ. - ათენავა ჯგირი ცხენიშ რჯულიენია!</p>
   <p>დო მარქაფათ ქიმეჩჷ. ეყარეს დო მიდართეს ათე ხენწჷფეშ ჸუდეშა. ოსინდალუშა (სასინდალოშა) მიდართეს. ქიმერთეს თექჷნ, თექ ჸოფე ამბე თენერი, წანამოწანას მუშ მაჸალამო თექ ოკო რდანი. თე ხენწჷფექ დიდი კამპანია ქოქიმინჷ მოულაშე; ორთჷ კამპანიას ირიათო (ირო ართო). ათაქნეშე ძღაბი დო ბოში წორო რენა. ათე ძღაბიქ შურ ქიმიოკაშჷ. ათე ბოშიქ გიაკითხუ̄ - მუ ორე შურს კაშჷნქიე?</p>
   <p>ვა უწუ̄ (ძღაბიქ). მარა ქარაგადაფუ̄ უკული - შურს თეშენ პკაშჷნქია მავა, ,,ცხენოდ არაბ" ჯოხოდჷ სახელი ართ კოს დო თინა ვა ბძირიკონ, თეშ ქომონს ვა ვაჸუნიკოვე, თე პირობა მიღუდუა გურსია დო თეშენი დუა შურს პკაშჷნდიე.</p>
   <p>ათეწკჷმა ბოშიქ თენერი საქმე ქიმინჷ მუში ბარგეფი  გეგინწყუ̄, ბარგეფი ქიმკი̄ქუნჷ ირფელი ბოშიქ. ათე მუში მაჸალე ჸუნს თაქჷნ, თეს უწუ̄ - ოში ცხენამი კოჩი გაგმანწყუანია, ჩქიმი კვიციშა ონანგერი ქიგემიდგანია.</p>
   <p>ათენეფი გჷმონწყილიე ასე. უწუ̄ ოსურს - წანამოწანაშ ამდღარ დღას მა თაქ იპუაფუქია.</p>
   <p>ში̄წუხჷ ოსურქ. გიმი̄ლჷ ხენწჷფექ დო მუშ ოსურქ - სო ურქია ბოშია?</p>
   <p>ხენწჷფეს ურაგადჷ - წანამოწანაშ ამდღარ დღას თაქ იპუაფუქია.</p>
   <p>გინი̄ლჷ დო მიდართჷ ოშ ცხენამ კოჩით. კვიციშა ონანგერი გეუდგჷნ, თე კვიცის გედოხოდჷ დო მიდართჷ.</p>
   <p>ბრელ შორიშა მიდართესჷნ, გი̄ცადჷ თე ბოშიქ. მუშ მაჸალეფს უწუ̄. - თქვავა მეურთია თქვან ჸუდეშავა დო დიდას უწითია, წანამოწანაშა ოსინდალჷშა იჸინია დო თექ დოსქჷდჷნია, უწითია დიდასია. წანამოწანას თექ ოსინდალეს რე სქან სქუა დო უკულ ქჷმურსჷნ უწითია დიდასია.</p>
   <p>ართი ცხენამი კოჩი მუს ჸუნდჷ. ოშჷშე ართი ვა ჸუნდუო? ათენა მიდეჸუნჷ დო მეულა შხვა შარაშა. მიშელეს საზოგადებაშა. ათაქი თექ თინერ ქიმინჷ, საზოგადოებას დუძახჷ ართ ვით-ვითოჟირ კოჩის. - ათაქია ართ ჭიჭე ჸუდე ქიგემდგითია შარას.</p>
   <p>ქიმეჩჷ ბრელი ფარა, გა̄კეთეს ჸუდე თექ. გა̄კეთეს ჸუდენ, მუშ მაჸალეს უწუ̄ - სი თაქ ქორდავა. თაქ იცხოვრია წანამოწანაშ ამდღარ დღაშავა. უკული ვა ბძირავა, მეუა სი წანამოწანაშ უკული სქან ჸუდეშავა.</p>
   <p>მუ საკურელიე, ში̄წუხჷ თექ, თი დი̄ტუნჷ თი აფხანაგიქ ში̄წუხჷ. უკული ათე ბოშიქ მუში კვიცის გედოხოდჷ დო მეურს ხვალე.</p>
   <p>ართ წანაშ ოულარს მეურს ართ დღას. ქეშეხვადჷ ართ მოხუცებულ კოჩიქ შარას; აშო მოურს. მოხუცებულ კოს ვამკა̄ჯინჷ თექ, თე ბოშიქ. მიკა̄რთჷ დო დოუძახჷ მოხუცებულ კოჩიქ თე ბოშის - თე შარათ ვედავა! - მუშენია, უწუ̄ მოხუცებულ კოს თე ბოშიქ.</p>
   <p>მუშენიავა-და, ცხენოდ არაბია ართი უბედური კოჩი რენია, უბედურ კოჩია. მავა ახალგაზდა ვორდია თიმწკჷმა, მუჟამთია ხენწჷფეშ სქუაქ ოსინდალჷშა მინორთუე. მუჟამთი ცხენოდ არაბიქ  ქენმოჯინუე, ათაში გინიფრთი კოჩქია. სი ვემერთა იშა, ვარა წაგაჸუნენსია.</p>
   <p>ვა დუ̄ჯერჷ დო მეურს ე ბოში.</p>
   <p>უწუ̄ მოხუცებულ კოჩიქ - ცხენოდ არაბიშ შარაშავა ასე მეურქია სივა. ცხენიშ გჷნასოფა შარასია ასე ძირჷნქია თიშ ნოქური̄სია. მუ̄ჭო მეურქჷნია, ჯა გედგჷნია ართი, დიდი ჯა შარასია, სოდგა რენ. ოჯინუს ძირჷნქია სოდგა რენ დიდი ჯასია დო ონდღესია თიქია ცხენ გოტებულოვა, ონანგერ დუდშა წიმუძუნ დო ლურსია თექია ჯაწკჷმა, მინდორსია. იკულია, ასე თინას ლურსია დო, ცხენქია ვა დორჸვილასია სივა. თიშ ცხენქ ვა დორჸვილასია, იდიარსია ცხენი.</p>
   <p>იახა-დო, გემეთხუეს ართიანს; ბოშიქ გიაჸუნჷ დო გიშე̄ლჷ ათე ცხენოდ არაბიშ ცხენიშ ნოქური̄შა. გიაჸუნჷ დო მეურც. ქოძირჷ ათე დიდი ჯა. დიდ ჯაშა ქემერთჷ თე ბოშიქ. ქოჯანჷ კოჩი თაქ. ონანგერი დუდშა ქჷმწუძჷ. ცხენი ქიდიარს თაქ მინდორს. ვართ ცხენიქ ჸვილჷ თე კოჩი დო ვართ გოკურცხჷ ცხენოდ არაბიქ. ბოშიქ ცხენი ვიშო გუტუ̄, ონანგერი დუდშა ქიმწი̄დჷ დო ქიდინჯირჷ მუქ ხოლო თაქ. იახან, ცხენოდ არაბიქ გოკურცხჷ. ე ბოშის ვა ლურს. ცხენოდ არაბიქ გოკურცხჷ. ათე ბოშიქ გემწოსხაპჷ, ცხენოდ არაბიშ ცხენი ოჭოფჷ დო ქიგეუდგჷ ონანგერი. ცხენოდ არაბიქ ცხენს ქიგედოხოდჷ, მუშ ცხენს. (ე ბოშიშა ვენუ̄ჯინუ̄). ათე ბოშიქ მიკი̄რთჷ დო მუში ცხენი ოჭოფჷ; ოჭოფჷ მუში ცხენი. ქიგედგჷ ონანგერი დო გამა̄თხოზჷ ცხენოდ არაბი მეურსჷნ თეს, ქიკა̄ჸუნჷ თეს. ქჷმა̄ჭიშუ̄ ცხენოდ არაბის. ცხენოდ არაბის ქჷმა̄ჭიშუ̄. მიკა̄ჯინჷ ცხენოდ არაბიქ თეს, მარა მუთაქ აღოლუ̄, ვერჩინჷ ე ბოშიქ. თოლი აფჷ თიჯგუა ჟღამიანი, თოლი უღჷ მანგარი.</p>
   <p>ხოლო მეულა. მიკა̄ჯინჷ ცხენოდ არაბიქ, ხოლო ქეკოჸუნს თე ბოში. მიკი̄ჯინჷ მუთუნ დროშ უკულინ, ცხენოდ არაბიქ უწუ̄ - ტერიშ გიონთხაფუშა მეურქ მავა დო სივა ჯგირ ბოშიექ დო მუშენ წა̄გე დუსია. ტერიშა მეურქ მავა!</p>
   <p>ცხენოდ არაბი ურაგადჷ თე ბოშის.</p>
   <p>ბოშიქ უწუ̄ ნამდა - მავა სქანი ამბე გებგონია, ჯგირი კოჩი რენია დო მავა ცხენიშ აბჟანდის დაიკინენქია, უწუ̄.</p>
   <p>იდეს შარას, მეულა. იდეს დო ქიმერთეს ართ სახენწჷფოშა, დო ქიმიოდირთეს თაქ თენეფიშ სანძღვარს. იახან, ცხენოდ არაბიქ უწუ̄  - სივა დუდი მითხილეჲა. მავა ართი ტერ-კოჩი პუნს თაქია დო სივა დუდი მითხილეჲა, უწუ̄.</p>
   <p>იახა დო, ცხენოდ არაბიქ მუშ ცხენამო ინი̄ლჷ თე სახენწჷფოშა დო ენა მუშ ცხენამო ქჷდი̄ტუ̄ თაქ, სანძღუს გი̄ცადჷ თაქ.</p>
   <p>ათაქ თე სახენწჷფოს საინტერესო რე ცხენი ართი, კოჩიშ მაჸვილარი. ცხენოდ არაბიქ ოჭოფჷ თენა საჩხუპარო. ოჭოფჷ დო გაგნიჸუნჷ დო მოლართჷ. ცხენოდ არაბიქ მოლართჷ, ქჷმორთჷ თე ბოშიშა; ბოშის უწუ̄</p>
   <p>თელი ქაჸანა მოფთხოზჷნანია ჩქია უკახალევა (ე ბოში მუთუნს ვეკითხენს) იახავა დო, მოფთხოზჷნანია. სი მერჩია ათე ცხენია. ქალემარქაფე̄ ათე ცხენია დო (ტაფანჩა ქიმეჩჷ ხეს), იდია სივა, მა უკახალე დოფხვადჷქია ტერს. სივა, (ურაგადჷ თე ბოშის ასე) ცხენი იჸონია დო ქიმიოვალასიე, ათე ტაბანჩა ქა̄ჸოთია თეშია.</p>
   <p>ქიმიოვალჷ, ირფელ ქოქიმინჷ, მარა ათე ბოშის აშქურინჷ, დო მუთუნქ ვა აქიმინჷ. იზმა ხანს ქჷმორთჷ ტერქ ხოლოშა. ქირკინეს ცხენოდ არაბი დო თი ტერქ რკინებულო ქირკინეს. ორჯგინჷ ცხენოდ არაბიქ. ორჯგინჷ თეს, ქჷდარაგუ̄, დუდი მეკვათჷ თექ. დორაგვაფაშა დუს ვა კვათჷნდჷ. კანონ თაშ ვო უღუდესო? - ორჯგინანდჷ- და ვარა, დუს ვა კვათჷნდჷ; დოჸვილჷ. დოუძახჷ ათე ბოშის აშო ცხენოდ არაბიქ. მიკი̄რთჷ დო ქჷმორთჷ თე ბოშიქ. ცხენოდ არაბის ქმა̄ზადჷ კჷნი აშო. - ასევა ტერი დოპილია დო მიდაფრთათია, სახენწჷფო მოლაბრაჸათია ანწი აშო.</p>
   <p>ქიმერთეს დო მოლარაჸეს აშო ორინჯი, კოჩი... ქჷმორთეს თე დიდ ჯაშა, ათე მინდორიშა. თე ბოშიქ გამა̄ნწყჷ ცხენოდ არაბიშ ცხენს დო მუშ ცხენს ონანგერი, დუდშა ქიმწი̄დვეს. ცხენოდ არაბიქ გოუტუ̄ სიგნალი. ქჷმორთჷ თიჯგუა ამბექ! ათე ბოშის გურქ ვა̄ჩინჷ. ათე ორინჯი დო კოჩი იშო მიდარაჸჷ. ცხენოდ არაბიქ გოკურცხჷ. ათე ბოშიქ ხოლო ცხენიშა ონანგერი ქიგეუდგჷ, მუშ ცხენს ხოლო ონანგერი ქიგედგჷ. გინილეს დო მიდართეს. ქემერთეს ჯიხაშა, ჯიხაშა... სახენწჷფო ჯიხაშა ქემერთეს ცხენოდ არაბიქ დო თე ბოშიქ.</p>
   <p>ცხენოდ არაბიქ უწუ̄ ბოშის - თაქია რენია ჟირი ჯიმა კოჩია. ჸუნანია ართი რაშია, თინა რენია საჩხუპარი თინეფიშია. ათე რაშიქ იმაჭოფჷ-და, უკულია, ჟირი ჯიმალეფ რენია; უკულაშ ჯიმას გევოსქიდითია-და, მანგარიე, სახენწჷფო გეტებულ მაჸინანია.</p>
   <p>ცხენოდ არაბიქ მუშ ცხენით გოსოფჷ თე ჯიხა დო ინი̄ლჷ თაქ. ბოში თექ სქჷდჷ. ცხენოდ არაბიქ ქა̄ჸოთჷ არყანი, რაშის  ქუჸოთჷ არყანი დო ოჭოფჷ. მალა̄რთჷ დო ქჷმორთჷ ბოშიშა. ქჷდა̄კინუ̄ თე რაში დო ათე ტაბანჩა ხოლო ქიმეჩჷ. - ჟირშა მიოვალანსია; უკულ მიოვანლანსიე, თიწკჷმა ტაბანჩა ქიგუჭოფე̄ სივა, ეკი ქოღოლია.</p>
   <p>პირველო დოშქურდჷ ბოშიქ. ცხენოდ არაბიქ იშენ დოჸვილჷ ენა; ე უნჩაშ ჯიმა მურსჷნ, ენას ორჯგინჷ დო დოჸვილჷ. მაჟია ხოლო ქიმიოვალჷნ, ბოშიქ ტაბანჩა ქა̄ჸოთჷ.</p>
   <p>ასე გეთამამჷ. ცხენოდ არაბიქ ქეში̄ტყჷ დო ქჷდოხვადჷ მანგარო თეს. ძიუთ ორჯგინჷ, ონდეთ ორჯგინჷ.</p>
   <p>დოუძახჷ ბოშის იშო კინი - ტერი დოპილია მავა! მიფშათია აწ სახენწჷფოშავა, გებრაჸათ თე სახენწჷფო დო მიდეპონათია, (მუჭო ოწმახ ქიმინეს თაშ).</p>
   <p>მიდართეს დო გერაჸეს სახენწჷფო, ქჷმორთეს თე დიდი ჯაშა. ცხენოდ არაბიშ ცხენს ონანგერი გამა̄ნწყჷ ე ბოშიქ დო გოუტუ̄ ცხენი მინდორიშა ვიშო. ორინჯი დო კოჩი ართ განიშე გერე. დო ჯანჷნა მუნეფი. ცხენოდ არაბიქ ქა̄ჸოთჷ მუშ ტაბანჩა. ქჷმორთჷ მუდგაქიენ, თე ბოშის დუდიქ ვა მიაჩჷ, ვა აჩინებუ̄, დო თენეფი ირფელი მიდარაჸჷ დო თე ბოშის გურქ ვა̄ჩინჷ. ათიმწკჷმა კჷნი თე ბოშიქ ქიმერთჷ. ცხენეფი ოჭოფჷ, ონანგერი ქიგედგჷ (ცხენოდ არაბ ვა რე დიო ულირი, ართო მეულა ასე).</p>
   <p>ბოშის უწუ̄ ნამდა - ასე პუნსია ართ სახენწჷფოსია სუმ ჯიმა კოჩი ტერია. ეთის გჷნვოსქჷდიდა-ვა, უკულია ტერეფის გიპტენქია (გიპტენთია).</p>
   <p>იახა დო, ქიგედოხოდეს ცხენეფს დო მეულა თე სახენწჷფოშა. ქიმერთეს თი სახენწჷფოშა. იახან, უწუ̄ თე ბოშიქ თე ცხენოდ არაბის - სია ბურგონით ინურქია ჯიხაშავა, ქიგეგონენან დო დორჸვილუნანია, უწუ̄ ბოშიქ. მუჭო უჯგუნია? სივა ციხეს ტახუნქ დო ბურგონ იჸინია. მავა ქომუჩია არყანია დო გეგნოფსხაპუნქია ზაბორს დო ხონარს ვე გეგონენს კოჩია. აშონანს კარს გოფსოფუნქია, ურაგადჷ.</p>
   <p>გური მეუჩჷ ცხენოდ არაბიქჷნ - თენა ქი̄სხუნუ̄. თენა ენასქილიდუას ოკო აწ.</p>
   <p>ცხენოდ არაბიქ არყანი ქჷდა̄კინუ̄ თე ბოშის ხეს - ოჭოფია რაშია, უწუ̄.</p>
   <p>ბოშიქ ათე მუშ კვიცის - "ჩოუა" უწუ̄ დო ქანა̄სხაპჷ ათე ზაბორს ვიშო. ქანა̄სხაპუნ, მიკი̄ჯინუნ, ქოძირჷ ხათე თე მუში ტერი ცხენი თე ბოშიქ. ქოძირჷ ცხენი. ქჷქთა̄სხაპჷ ცხენს თე ბოშიქ, თე  მუშ კვიცის ქჷქთა̄სხაპჷ, ვიშ გიმელჷ. ირკინეს ცხენ დო ცხენქ, კვიცი დო ათე ცხენქ. ირკინეს. ირკინებუნა ცხენეფი ასე. ქა̄ჸოთჷ - ბოშიქ, ქიმეხვარ ცხენს, არყანი ქა̄ჸოთჷ დო თე სახენწჷფო ცხენს დუს ქიგნუჸოთჷ, ოჭოფჷ ასე. მუშ ცხენს ქიგედოხოდჷ ბოშიქ, ქჷმორთჷ კარიშა. სიდე მინოსხაპუნ თექ აშონას გოსოფჷ, გალე გინი̄ლჷ; ცხენოდ არაბიქ თექ ქჷდოხვადჷ. ხე მეუჭირინუ̄ ცხენოდ არაბიქ დო რაში მიდუღჷ დო იდჷ წოხოლე. - ბოშია, უწუ - არძაშ უმანგარაში ენია უკახალე მოურს თი ჯიმავა, უწუ̄. მა ქიმერჩანქია სიგნალსია, უწუ̄. (ასე თე ბოშიქ ოკო ეჩხუპას თე ტერეფს, წაჸონას ოკო ასე). იზმა ხანს მალა̄რთჷ ტერქ, უნჩაშიქ. ქიმიოვალჷ. მიკა̄რთჷ ე ბოშიქ, ორჯგინჷ ტერს. ქჷდა̄რაგუ̄ დო მეკვათჷ დუდი. მაჟრას ხოლო ქჷდოხვადჷ, ოშქარ ჯიმაქ ხოლო ქჷმა̄ჭიშუ̄ თე ბოშის, ქა̄შუ̄ სიგნალქ. (ცხენოდ არაბიქ ქიმე̄ჩჷ სიგნალი, ტაბანჩას იჸოთანს ვიშო-ვიშო).</p>
   <p>უკლაში ჯიმაქ მოლართჷ. მოლართჷ უკლაშ ჯიმაქ. ვა̄შუ̄ სიგნალქ ე ბოშის. ქჷმა̄ჭიშუ̄ ბოშის. ვა დოხვადჷ, შხვას დოხვადჷნ თიზმა ხაზჷრო, მარა ქირკინეს დო ორჯგინჷ თე ბოშიქ თეს ხოლო; თე ტერს მეკვათჷ დუდი დო უწუ̄ ნამდა, ცხენოდ არაბის - მუშენ ვა მუჩია სიგნალი უკულია?</p>
   <p>ცხენოდ არაბიქ უწუ̄ - თი მინუტის მუდგა რდუნიე ვა მაშუა ჯგირ გუნებაქია დო უკული მუ ჟამიშ რდუა, უწუ̄. - მიდაფრთათია ასე დო სახენწჷფო გებრაჸათია!</p>
   <p>ხოლო მუჭო ქიმინესჷნ თეში.</p>
   <p>გერაჸეს სახჷნწჷფო, ქიმე̄რთეს დიდი ჯაშა. დო ქიმერაჸეს თე ორინჯი. ხოლო თე ბოშიქ გამა̄ნწყჷ ონანგერი ჟირხოლო ცხენეფს დო გოუტუ̄ ვიშო. ქჷმორთჷ მუდგაქი რენ დო ირფელი მიდა̄რაჸჷ ვიშო. ე ბოშის გურქ ვა̄ჩინჷ. იახა დო, თენეფქ მისვანდეს თაქ, მოსვანდელი რენა. ცხენეფი იდიარა თაქ, ჯანჷნა თაქ. იახან, ბოშის უწუ̄ ცხენოდ არაბიქ - თე-ზჷმა ქონება ქიფშითია ჩქივა; ართი ტერი პუნანია ასე, თიქ ვეგმატებეს-და ირფელს თინა მიდამღანანია, თიში იჸინია ირფელი.</p>
   <p>შეთანხმჷ ბოშიქ. - თინავა ჩქიმ საქმე რდასია, თინავა! უწუ̄ თე ბოშიქ.</p>
   <p>იახა დო, გეყარეს დო მიდართეს. მეულა შარას. ცხენოდ არაბიქ მუში სიგნალი ქა̄ჸოთჷ, ქჷმორთჷ მუდგაქიენ, კოჩიშ სახე უღუნ დო კოჩიშ მუთუნ ვეძირენ ეფერქ, დო ქერკინჷ თე ბოშიქ. ირკინეს ასე.</p>
   <p>- თენა რენია ტერი ჩქიმი. ასე ბოში ორკინჷ. ბოშიქ თე ტერი ქჷდა̄რაგუ̄ დო მოუკუნჷ ლეკურს, დუს კვათუნს ასე. იახან, გოგშასხაპჷ ცირაქ. გჷშელჷ ცირაქ! - მა ვორექია ცხენოდ არაბიში და. ცხენოდ არაბიშ ღონეშ ჟირი ნაწილი მეტი ღონე მიღუდუა მა.</p>
   <p>ურაგადჷ თე ბოშის თენა. ცხენოდ არაბი გერე თაქ. - მუთია ორინჯი ქჷმურაჸუდჷ ცხენოდ არაბის დო კოჩია მემირაჸუდჷ მავე, სი გურქ ვა გაჩინუე, მა ვორდია. მავა თეშ მაფუდჷ ფიქრებულია აზრი ჩქიმია, მიდგა მორჯგინანდუე, თისია ოსურო ოკო მიდვაჸუნიკოვე (ბოშის ურაგადჷ ასე), დო მიდამჸუნან დო ვარიან, ენა სი გიჩქჷნია, ურაგადჷ. სი გიჩქუნია, საარზოთ არზენს.</p>
   <p>ბოშიქ უწუ̄. - მიდაიჸონანქია მა სივა, მიდაიჸონანქია, უწუ̄.</p>
   <p>იახა დო, თაქ გერიგეს ასე. რიგებული რენან დო, უკული ბოშიქ უწუ̄ ცხენოდ არაბის - ცხენოდ არაბია! და პუნსია მა ართია დო თინა სქანი ოსურო მოკონია. მიფშათია დო ქობძირათია.</p>
   <p>და̄ჭყეს (ულა) დო მოლართეს. მოულა აშო. ანწი მუშ ქიჸანაშა მოურს. ქჷმორთეს. ქჷმორთჷ თე ბოშიქ ხოლოშა, თი კოჩი გილახორუ̄ შარასჷნ, თექ. ართ წანაშა ორკჷ ართი დღა. ბოშიქ გიშე̄ლჷ წოხოლე დო ქიმერთჷ თე მაჸალეშა. თექ ქიმერთჷ. ქიმერთჷ წოხლე დო უწუ̄ ნამდა - მუ კოჩი რექია სივა. თაქ ჸუდე გილაიდგჷნიე?</p>
   <p>ვეჩინჷ, წანამოწანაქ გე̄თუ̄ დო ვეჩინჷ (ართ დღა ორკჷ).</p>
   <p>ათე ბოშის უწუ̄ თე კოჩიქ, თე შარას გილახორანდჷნ თი კოჩიქ - ართ ხენწჷფეშ სქუას მაჸალეთ მოპუნდია; ხენწჷფეშ სქუა ქითხუა; ინა ქიმიოტუ̄ დო მუქ ვიშო მიდართუა; მა თაქ ქჷგლმოხორუა. ჭუმე ართ წანა იჸუაფუნია. თეშ გე̄ხარჷ იშ გურქია, ის მა̄რთასიე! ჭუმე გჷნუ̄რქ დო მეურქია.</p>
   <p>ბოშიქ უწუ̄. - მა ვორექია თინავა!</p>
   <p>ახიოლჷ. ი-ზჷმა ხანს ქჷმორთეს ათე ცხენოდ არაბი დო მუშ დაქ, ათე ბოშიშ ოსურქ; ქჷმორთეს თაქ. გეყარეს ართო დო მეულა. ოთხი კოჩი რე თაქ (ართი შარას ქჷმი̄ძინეს). ცხენოდ არაბი დო მუში და დო თე ბოშეფი.</p>
   <p>ქიმერთეს ათე ხენწჷფეშ ჸუდეშა, ათე ოსური ითხუ̄ დო  დიტუნ თე ხენწჷფეშ ჸუდეშა ქიმერთეს. მეულა ოზეს, ოზეშა ინი̄ლეს. ათე ხენწჷფეშ სქუაქ უჯინჷ თენეფს - ათე მურსჷნ თენა რენია ჩქიმი ქომონჯია, მაჟირა რენია ცხენოდ არაბია დო თის გეჸუნს თინა ვა მიჩქჷნია მინი რენიე.</p>
   <p>იახა დო, ქიმერთეს დო ქჷდოხვადჷ ხენწჷფექ დო მუშ ოსურქ. ქიმიაზადეს ხენწჷფე დო მუშ ოსურქ. იახა დო, ბოშის ჸუნაფა დუჭყჷ ხვალე ხენწჷფექჷნ, ვა ქიმინჷ ბოშიქ. - სუმარეფი რენია თენეფია ჩქინი.</p>
   <p>დოუჯერჷ ხენწჷფექ, მინი̄ლჷ ბინაშა. ათე ხენწჷფეს უწუ̄ თე ბოშიქ - გაიკვირდუა სიავა. მავა წანმოწანაშ გიოცადებელი მიღუდუა დო უცბათ მიდაფრთიე, გაიკვირდუა სიავა. მარავა სი რექია ჩქიმი მუმავა, სქანი სქუა რენია ჩქიმი დავა. მიზეზი თე-ჯგუა რდუა სქან სქუაქ თქუა, ცხენოდ არაბი ვა ბძირე̄ ეშ, მა ქომონჯიშა ვა მაჸუნინენია. მავა მიდაფრთია დო ცხენოდ არაბი ქიმიპონია. ამარ, ჯიმა რენია, ჩქიმია; სქანი სქუავა ჩქიმი და რენია დო ცხენოდ არაბის მივათხინქია დასია, თქვან ნება ქორენია-და.</p>
   <p>ხენწჷფექ, ჯგირია, უწუ̄. გერიგეს თაქი. - მავა ქიფთხია ცხენოდ არაბიშ დავა დო თინა რენია მოპუნსია.</p>
   <p>ურაგადჷ თე ბოში.</p>
   <p>ათე მუმაქ, თე ხენწჷფექ, ქიმინჷ კამპანია დიდი დო ათე წანა თაქ გა̄თეს. ცხენოდ არაბიქ მუშ ოსურო მიდეჸონჷ ხენწჷფეშ სქუა მუშ სახენწჷფოშა. ე ბოშიქ ცხენოდ არაბიშ და მიდეჸონჷ მუშ სახენწჷფოშა დო ცხოვრენდეს მუშ-უშ სახენწჷფოს.</p>
   <p>ბოღო შაკაია.  წლის. მაჟია-ბედია (სანარდო). ..</p>
  </body>
 </text>
</TEI>
